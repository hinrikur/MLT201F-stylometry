Á rennsli í Borgarleikhúsinu er verið að æfa skiptingar á milli atriða .
Þess vegna er kveikt á meðan leikarar hlaupa um sviðið í nærfötum .
Svo eru ljósin slökkt – og kveikt á ný .
Ingvar Sigurðsson les dagblað og drekkur gin af stút .
Smám saman kárnar gamanið .
Pétur Blöndal ræðir við hann um leikritið Rústað eftir Söruh Kane , sem hann segir eitt það " svakalegasta " sem hann hafi fengist við á leiksviðinu .
Eftir Pétur Blöndal pebl@mbl.is Varstu á rennslinu ? " spyr leikarinn Ingvar Sigurðsson þegar hann tekur á móti blaðamanni á heimili sínu .
– Já , svarar blaðamaður .
Það kemur andartaksþögn .
" Fyrirgefðu , " segir hann síðan .
Þetta er ekkert venjulegt leikrit , Rústað eftir Söruh Kane , og þarf næstum því að biðjast afsökunar á því sé það fært á fjalirnar .
Atburðarásin á Nýja sviðinu í Borgarleikhúsinu áleitin í meira lagi og víðsfjarri andrúmi notalegrar borðstofu leikarahjóna í Vesturbænum .
Handrit liggur opið á borðinu , börnin " í sinni veröld " í herbergjunum , rólegt yfirbragð Ingvars , tveir rjúkandi kaffibollar .
Það fer eftir verkefnum hversu mikið af undirbúningi Ingvars fer fram á heimilinu .
" Ég undirbý mig mestmegnis einn fyrir bíómyndir , þá móta ég persónuna meira sjálfur , en í leikhúsinu er rýmri tími og skynsamlegra að vinna persónuna með leikhópnum ; það má segja að í þessu leikverki og það á reyndar alltaf við , að karakterinn sem maður leikur er alls ekki manns einkamál .
Hann mótast að miklu leyti af hinum persónum leiksins , það er okkar hlutverk að hlusta á hver annan og stilla okkur saman .
Fórnarlömb aðstæðna Leikstjóri Rústað er Kristín Eysteinsdóttir , sem fékk Grímuna fyrir bestu leikstjórn í fyrra fyrir Þann Ljóta " Hún er ung og kappsöm , " segir hann brosandi .
" Og óþolinmóð – sem er æðislegt ! Það er það góða við að vera ungur , sérstaklega þegar hæfileikarnir eru til staðar ; hefur gott auga fyrir formi og sans fyrir tímasetningum .
Það auðvelt fyrir gamlan hund eins og mig að setja út á aðferðina og segja liðinu að slaka aðeins á .
En þó að kapp sé best með forsjá , þá er fagmennskan slík , að það hvarflar ekki að mér .
" Ingvar heyrði fyrst af þessu umdeilda leikriti árið 2003 .
" Breskur vinur minn henti bókinni í mig , bað mig að lesa hana og sagði beinlínis við mig : " Ef þú ert til í að leika Ian , í Blasted , þá er ég til í að leikstýra þér .
" Þá var þetta orðið tæplega tíu ára gamalt verk og ég man að þegar ég las það , þá fannst mér það ógeðslegt .
Ég er ekkert hrifinn af " in your face " -ógeðsverkum , kannski vegna þess að oft verða stælarnir leikritinu yfirsterkari , og einhverju er klínt framan í mann sem maður hefur engan áhuga á og nær engum tengslum við .
Eftir fyrsta lestur spurði þessi vinur minn hvort ég væri til í að leika hlutverkið og ég sagðist ekki geta hugsað mér það .
En mér varð sífellt hugsað til leikritsins , ég las það aftur og aftur , og sá að það fjallaði ekki um andstyggilegheit persónanna , kúgun eða svívirðingu , heldur fyrst og fremst um ástina og þörfina að tengjast .
Það er svo mikil ástarþrá í verkinu og persónurnar eru ekki klisjukenndar í heimsku sinni eða illmennsku heldur verða þær fórnarlömb aðstæðna .
" – Táknmyndirnar eru sterkar ? " Þegar líður á verkið verða þær meira áberandi og kannski er það óhjákvæmilegt þegar persónur eru komnar að endimörkum þess að vera manneskjur , þá verður að draga upp meira abstrakt myndir – til þess að áhorfendur afberi ljótleikann .
" Hugrakkur hópur – Hvernig fer ljúfur maður eins og þú að því að leika svona hrotta ? " Þessi leikhópur og allir aðstandendur eru alveg einstök ljúfmenni ; við erum svo miklir ljúflingar að það skipti engu máli hvað við lásum verkið oft , okkur varð alltaf um og ó , og í fyrstu yfirferðum vorum við hálfskekin og skjálfandi þegar við fórum í gegnum það .
" Ingvar leggur áherslu á mál sitt : " En það góða við okkur öll er að við erum heldur ekki rög ; þetta er hugrakkur hópur .
Maður verður bara að bíta jaxlinn og má ekkert hlaupa undan , heldur reyna að ganga hreint til verks og heiðarlega og vera höfundinum trúr .
Enda sér maður betur og betur hvílíkur snillingur Sarah Kane ; það er ekki á hvers manns valdi að búa til leikrit með svona mikilli innri sögn – með öllu því sem stendur á milli línanna .
En í einkalífinu hefur hún verið trufluð af sjálfri sér og lífinu .
" – Örlög hennar voru sorgleg .
" Já , hún skrifaði fimm leikrit og framdi sjálfsmorð .
Hún gerði fyrst tilraun til sjálfsmorðs , sem hefði að öllum líkindum virkað , hún gleypti 185 pillur af einhverju tagi , en einhver kom henni til bjargar á síðustu stundu .
Stuttu síðar svipti hún sig lífi á spítalanum , slapp undan gæslu og hengdi sig .
" – Eru skírskotanir í líf hennar í leikritinu ? " Leikhópurinn hefur skoðað ævi hennar í sameiningu og Kristín fætt okkur á nýsiefni .
Kane ólst upp við skrýtnar andstæður , fjölskyldan var mjög trúuð en samt voru foreldrar hennar blaðamenn gulu pressunnar .
Og ef maður rýnir í ævi hennar þá er eins og hún leiti inn í sjálfa sig eftir öllum persónum leikritsins .
Ég leik t.d. blaðamann og auðvelt að geta sér til um að hún þekki heim blaðamannsins í gegnum foreldra sína , þennan ...
" Hann halllar sér aftur .
" Hvað á maður að kalla þessa blaðamenn ? " Stutt þögn .
" Hann lifir í firrtum kjaftasöguheimi blaðamannsins , sem hún virðist þekkja mjög vel .
Þegar leikritið var frumsýnt í Bretlandi árið 1995 og Sarah Kane varð í einu vetfangi umtalaðasta manneskja í menningarlífi þjóðarinnar , þá benti hún á að þetta væri bara leiksýning og hún rataði á forsíður blaðanna , en fólk kippti sér minna upp við raunverulega harmleiki , fregnir af því færu inn um annað eyrað og út um hitt .
En þegar leiksýning endurspeglaði raunverulega harmleiki fólks , öll gætum við lent í slíkri aðstöðu , þá ætlaði allt um koll að keyra .
" – Kallast Rústað á við ástandið á Íslandi ? " Já , það má vel hugsa sér það , " svarar Ingvar .
" Ég get ímyndað mér að fólk hugsi um ástandað á Íslandi með ólíkum hætti , það eru allskyns stríð og uppgjör í gangi sem ekki sér fyrir endann á .
Fílhraustar og traustar manneskjur eru að missa vinnuna .
Ólíklegasta fólk gæti tapað sjálfsvirðingu sinni sem í versta falli endar í sjálfsfyrirlitningu .
Í þessari sýningu sjáum við fólk sem heldur dauðahaldi í þá von að missa ekki trúna á lífið og þannig gæti verið ástatt um marga á Íslandi í dag .
Nú lesum við daglega um stríðið í Palestínu , sem líkist kannski meira hinni utanaðkomandi ógn í leikritinu , en við vitum aldrei hvenær stærra stríð kemur heim til okkar .
" – Seinna stríð kom til okkar eftir kreppuna miklu .
" Já , einmitt .
Ég er samt ekkert að spá neinu um það .
En þetta er breskt leikrit sem á að gerast í Leeds , eins og stendur skrifað í upphafi leikritsins , og sá kaupstaður er bara rétt handan við hornið .
" Húmor í þessu Ingvar segir að leikhópurinn hafi hlustað á og lesið viðtöl við Söruh Kane , þar sem hún talar um leikritið og persónurnar í verkinu , auk þess sem meira sé að finna um persónurnar í upphaflegum drögum að leikritinu .
" En það er svo skrítið , að ef við reynum að styrkja eða veikja einhverja frásögn í handritinu , þá hverfum við alltaf til höfundarins aftur .
Ekki eitt einasta orð eða setning er þar fyrir tilviljun og í því eru engir stælar .
Ef krukkað er í textann , þá verður leikritið ýmist of eða van .
" Og þrátt fyrir miskunnarlausan undirtón leikritsins , þá er stutt milli gamans og alvöru .
" Við skemmtum okkur líka konunglega saman , " segir Ingvar .
" Það er húmor í þessu .
Annars gætum við ekki gengið í gegnum þetta sem leikhópur ; það verður að hafa húmor fyrir þessu og hér og þar glittir í heilmikla " fynd " .
Þegar fólk er orðið svona yfirgengilegt , komið svona langt í sjálfsfyrirlitningu , og sjálfsmyndin orðin rammskökk , þá verður það fyndið – fyrir okkur sem teljum okkur vera eðlileg .
" Það er uppgefinn maður sem kemur heim á daginn eftir æfingar .
" Þá sest ég í stofuna og hugsa með mér hvað ég er heppinn .
Báðir foreldrar mínir eru á lífi og ég er yngsta barnið , sem þau kalla elsku litla drenginn sinn , konu sem gerir allt fyrir mig , fjögur börn og stóran ættboga , sem ég elska og ég viss um að þau elska mig .
En Ian , sem ég leik , er hinsvegar einn og búinn að brjóta alla af sér .
Þess vegna kemur hann svona fram .
Þetta eru ekki klisjukenndir karakterar , þó að eflaust væri hægt að klúðra uppsetningu leikritsins með slíkri framsetningu , og það er ekki hægt að leika mannvonskuna í þeim – við leikum frekar forsendurnar fyrir mannvonskunni .
" Heilagur staður Inn á milli æfinga í Borgarleikhúsinu mætir Ingvar á aðrar æfingar , sem fara fram í Þórshamri .
" Ég fer í karate alltaf þegar ég get , " segir hann .
" Ég byrjaði á því haustið 2001 og fann strax hvað það gerði mér gott , þó ekki væri nema í starfinu .
Það býr svo mikill agi í öllu sem tengist íþróttinni , bara um leið og gengið er í salinn kallar það á ákveðna virðingu , og þannig hef ég alltaf litið á leiksviðið – sem heilagan stað þar sem kraftaverkin eiga að gerast og þar sem ekki mega verða slys .
Mér finnst mikilvægt að takast á við verkefni með því hugarfari , hvort sem það er starf eða íþróttir , leikur eða bara daglegt líf – að temja sér virðingu fyrir umhverfinu og náunganum .
Þá er líka minni hætta á því að ganga of langt án þess að glata hugrekkinu .
Hann brosir íbygginn .
" Svo er ég líka farinn að reskjast , orðinn 45 ára , og þetta er góð þjálfun fyrir huga og líkama , hvað varðar snerpu og liðleika , einbeitingu og styrk .
" Samtímaleikritun Rústað Endurmenntun efnir til námskeiðs um samtímaleikritun í samvinnu við Borgarleikhúsið í tilefni af sýningu á Rústað eftir Söruh Kane og leiklestri á öllum leikritum sem hún skrifaði í kjölfarið , en það eru Ást Fedru , Hreinsun , Þrá og 4:48 geðtruflun .
" Því hefur verið haldið fram að áhrif leikskáldskapar Söruh Kane á leikritun síðasta áratugar megi bera saman við þá miklu umsköpun sem leikrit Samuels Becketts , Beðið eftir Godot , olli er það var frumsýnt árið 1953 , " segir í lýsingu námskeiðsins .
" Sarah Kane ( 1971 ) olli straumhvörfum í leikritun strax með fyrsta leikriti sínu , Rústað ( Blasted ) , sem frumsýnt var í Royal Court-leikhúsinu í London 1995 .
Lundúnabúar tóku andköf þegar þessi 24 ára stúlka vogaði sér að senda frá sér svo harkalegt leikrit þar sem myrkustu hliðum manna var lýst á ógnvekjandi hátt .
Í óhugnaðinum blasir hins vegar við ófullnægð þrá eftir hlýju , mýkt , friðsemd og mannúð .
" Þá segir að Sarah hafi komið eins og stormsveipur inn í heim samtímaleikritunar og rústað viðteknum hugmyndum um leikritun með vægðarlausum og beinskeyttum leikritum .
Una Þorleifsdóttir listaháskólakennari fjallar á námskeiðinu almennt um Söruh Kane , einkenni verka hennar og áhrif þeirra á leikritun og leikhúsið almennt .
Magnús Þór Þorbergsson leiklistarfræðingur tekur síðan sérstaklega fyrir hvernig " in-yer-face " -bylgjan , sem fylgdi í kjölfar Blasted , náði fótfestu í Berlín og víðs vegar um Evrópu .
Kristín Eysteinsdóttir leikstjóri fjallar svo um Rústað og uppfærslu Borgarleikhússins á því verki og beinir sjónum að aðferðafræði leikhópsins og ræðir inntak , fagurfræði og þá heimspeki sem liggur að baki uppsetningunni .
