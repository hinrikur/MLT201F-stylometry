Eftir Boga Þór Arason bogi@mbl.is Hernaður Ísraela á Gaza-svæðinu er líklegur til að torvelda mjög Barack Obama að standa við loforð sín um að hefja kröftugar friðarumleitanir í Mið-Austurlöndum fljótlega eftir að hann tekur við embætti forseta Bandaríkjanna 20. janúar .
Obama hefur sagt að friðarumleitanirnar verði eitt af forgangsverkefnum sínum í utanríkismálum .
Hann sagði í ræðu fyrir rúmu ári að á fyrstu hundrað dögunum eftir að hann tæki við forsetaembættinu myndi hann flytja ræðu í einhverju landi múslíma til að reyna að stuðla að sáttum milli Bandaríkjanna og múslímaheimsins .
" Ég ætla að gera þeim ljóst að við heyjum ekki stríð við íslam , að við stöndum með þeim sem vilja verja framtíð sína og að við þurfum á samstarfi þeirra að halda til að sigrast á spámönnum haturs og ofbeldis , " sagði Obama .
Líklegt er þó að blóðsúthellingarnar á Gaza-svæðinu geri Obama mjög erfitt fyrir og kyndi undir óánægju margra múslíma með skilyrðislausan stuðning bandarískra stjórnvalda við Ísrael .
" Nánast engar líkur á árangri " Aaron David Miller , bandarískur sérfræðingur í málefnum Mið-Austurlanda , segir að ástandið í Mið-Austurlöndum hafi verið slæmt fyrir en hernaður Ísraela á Gaza-svæðinu hafi orðið til þess að líkurnar á að friðarumleitanir Obama beri árangur á næstu misserum séu " nánast engar " .
Anthony Cordesman , sérfræðingur hugveitunnar CSIS í Washington , tekur í sama streng .
Hann telur að blóðsúthellingarnar á Gaza-svæðinu verði til þess að friðarumleitanir stjórnar Obama komist ekki á skrið fyrr en í fyrsta lagi eftir tvö ár .
Miller segir að blóðsúthellingarnar á Gaza-svæðinu hafi vakið svo mikla reiði meðal múslíma að erfitt verði fyrir Obama að vinna þá á sitt band .
Margir múslímar líti svo á að ofbeldið á Gaza-svæðinu segi meira um stefnu Bandaríkjastjórnar en nokkur ræða sem Obama geti flutt .
Talið er að þingkosningarnar í Ísrael 10. febrúar hafi ráðið mestu um það að stjórnin ákvað að hefja hernaðinn á Gaza .
Viðhorfskannanir benda til þess að þorri Ísraela styðji hernaðinn og hann getur því aukið fylgi stjórnarflokkanna í baráttu þeirra við stjórnarandstöðuleiðtogann Benjamin Netanyahu , sem hafði notið góðs af óánægju almennings með frammistöðu stjórnarinnar í baráttunni við Hamas-samtökin á Gaza-svæðinu .
Talið er þó að ráðamennirnir í Ísrael hafi einnig haft valdatöku Obama í huga þegar þeir ákváðu að láta strax til skarar skríða á Gaza-svæðinu .
Þeir hafi ekki viljað að hernaðurinn á Gaza yrði fyrsta stóra vandamálið sem Obama þyrfti að takast á við eftir að hann tekur við forsetaembættinu af George W. Bush .
Nokkrir fréttaskýrendur segja að stjórn Ísraels hafi talið sig þurfa að hefja hernaðinn strax , ella hefði hún þurft að bíða með hann í a.m.k. fjóra til sex mánuði til að koma ekki Obama í vandræði þegar hann tekur við völdunum .
Þótt Obama hafi lofað friðarumleitunum og bættum samskiptum við múslíma hefur hann lítið sagt um hvernig hann hyggist taka á vandanum .
STYÐUR ÍSRAELA SAMSTARFSMENN Baracks Obama hafa lítið sagt um hernað Ísraela á Gaza-svæðinu en áréttað stuðning hans við Ísrael .
" Hann ætlar að hafa náið samstarf við Ísraela , " sagði David Axelrod , einn af helstu ráðgjöfum Obama , í sjónvarpsviðtali í vikunni .
" Þeir eru miklir bandamenn okkar , mikilvægustu bandamennirnir í þessum heimshluta .
" Þegar Obama heimsótti Ísrael fyrr á árinu hét hann því að " vinna ávallt að því að tryggja öryggi Ísraels " .
" Ef einhver skyti flugskeytum á húsið mitt þar sem dætur mínar tvær sofa á næturnar myndi ég gera allt sem á valdi mínu stæði til að stöðva það , " sagði Obama í bænum Sderot sem hafði orðið fyrir flugskeytaárásum Hamas-manna á Gaza-svæðinu .
" Og ég myndi búast við því að Ísraelar gerðu það sama .
" 