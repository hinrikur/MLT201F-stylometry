Eftir Arnar Eggert Thoroddsen arnart@mbl.is MYNDASÖGURNAR um Gretti njóta vinsælda um heim allan og krossa þær þvers og krus yfir aldurs- og markhópa .
Krakkarnir geta vissulega haft gaman af vitleysisganginum í Gretti , Odda og hundtryggum , úttauguðum eigandanum , honum Jóni , en fullorðnir lesa Gretti af nokkurri áfergju líka án þess að skammast sín .
Húmorinn í Gretti , tónninn í myndasögunum , er þó tiltölulega hefbundinn , í skopinu felst ekki eitruð og hvöss samfélagsrýni a la Simpsons eða South Park .
Það er að vísu ýjað að slíku en allt er það tiltölulega nett .
Grettir lúrir fyrst og fremst í meginstraumnum , höfuðmarkmiðið er að bjóða upp á heiladeyfandi , lítt ágenga afþreyingu og hefur skaparinn , Jim Davis , meira að segja látið hafa það eftir sér að það hafi alltaf verið ætlunin .
Á síðasta ári tók Dan nokkur Walsh sig til og kollvarpaði ofangreindu með afgerandi hætti .
Hann tók sig til og " rímixaði " Gretti svo ég notist við tungutak úr tónlistarheimi , tók grunninn og blandaði á nýjan hátt .
Niðurstöðuna má nálgast á vefsíðu Walsh , Garfield Minus Garfield ( www.garfieldminusgarfield.ne t ) en trikkið er einfalt , að fjarlægja sjálfan Gretti úr myndasögunni þannig að eftir stendur eigandinn einn , Jón , og talar við sjálfan sig .
Útkoman er mjög svo áhugaverð , í sumum tilfellum sláandi .
Myndasagan er orðin eitthvað allt annað og dýpra .
Sálarangist og firring einmana manns í daunillu , ómarkverðu úthverfi er dregin fram með tilþrifum .
Atriði sem gáruðu sakleysislega undir í frumgerðinni öskra skyndilega á lesandann og eru næstum því óþægilega skýr .
Og alveg drepfyndin .
Síða Walsh fékk u.þ.b. 300.000 innlit á dag er best lét og Jim Davis sjálfur kinkaði samþykkjandi kolli .
Sagði verk Walsh gerð af ástríðu og að sumar myndaraðirnar virkuðu betur en frumgerðirnar .
Og nú hefur Ballantine Books , útgefandi Grettisbókanna , tekið sig til og gefið út bók með Gretti án Grettis .
Davis sjálfur er skráður höfundur en bókinni er fylgt úr hlaði af Walsh .
