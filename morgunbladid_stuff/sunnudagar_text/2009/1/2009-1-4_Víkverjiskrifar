Víkverji er ekki mikill sjónvarpsaðdáandi og hefur í mörg ár ekki verið með sjónvarp .
En nú er Víkverji fluttur á nýjan stað og þá var tekin ákvörðun um að hafa sjónvarp til taks og rúlla því fram í stofu þegar mikið liggur við .
Og mikið lá við á gamlársdag því að þá var ekki aðeins Áramótaskaupið á dagskrá heldur líka fréttaannálarnir og áramótaávarpið , að ógleymdri Kryddsíldinni , sem var að vísu í styttra lagi ! Að þessu sinni horfði Víkverji á skaupið í góðum og jákvæðum félagsskap .
Hann veit sem er að félagsskapurinn er mikilvægastur , enda horfði Víkverji einu sinni á skaupið með neikvæðum en annars ágætum vinum sínum .
Þá var hneykslast á öllum atriðum og sjaldan brosað , hvað þá hlegið .
Víkverji hitti síðan vinkonu sína og meðan hann sjálfur fussaði og sveiaði , dásamaði vinkonan skaupið og hló sig máttlausa yfir að Davíð Oddsson skyldi hafa leikið sjálfan sig , en það atriði vakti mesta hneykslan í áramótaveislu Víkverja .
Víkverji heldur þó að það sé ekki aðeins félagsskapnum að þakka hversu ánægður hann var með skaupið að þessu sinni .
Af nógu var að taka til að gera grín að og Víkverji var einkar ánægður með einfalda umgjörð og hárbeitta ádeilu .
Sérstaklega hafði Víkverji gaman af bullfréttunum sem létu álíka undarlega í eyrum og viðskiptafréttir hafa alltaf gert .
Leit konunnar í stórmarkaðnum að þvottaefni var líka hlægileg og Víkverja þótti sem þar væri þjáningarsystir hans á ferð .
Víkverji er nefnilega blaðamaður og hefur síðustu mánuði þurft að sætta sig við miklu færri svör en spurningar .
Víkverji var líka glaður að sjá nýja leikara spreyta sig á gömlum pólitíkusum .
Reyndar segir það mest um íslenskt þjóðfélag að þegar Víkverji er orðinn þreyttur á að horfa á sömu karlana leika sömu karlana sé eina tilbreytingin sú að skipt er um leikarana .
Gömlu pólitíkusarnir eru enn á sjónarsviðinu .
