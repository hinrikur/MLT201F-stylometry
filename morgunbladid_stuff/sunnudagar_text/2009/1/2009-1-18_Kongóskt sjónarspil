Mörgum eru eflaust minnisstæðir tónleikar kongósku hljómsveitarinnar Konono N ° 1 á Listahátíð í Reykjavík vorið 2007 .
Sveitin sú lék í opnunarteiti Listahátíðar og hélt síðan almagnaða tónleika í Listasafni Íslands , Hafnarhúsinu .
Sú var tíðin að tónlist frá Kongó naut hylli um alla Vestur-Afríku og kongóskar stjörnur voru gríðarlega vinsælar .
Á síðustu áratugum hefur þó heldur hallað undan fæti í takt við stjórnmálaólgu og stríðsátök sem hafa verið viðvarandi frá því í upphafi tíunda áratugar síðustu aldar , en undanfarin ár hafa geisað í Kongó átök sem menn hafa kallað afrísku heimsstyrjöldina , enda hafa svo mörg lönd Afríku dregist inn í þau grimmilegu átök .
Gróskan til fólksins Gróskan í tónlistinni hefur færst frá hótelum og dansklúbbum og út til fólksins .
Konono N ° 1 er gott dæmi um það , hljómsveit sem var svo fátæk að hún smíðaði ekki bara hljóðfæri sjálf úr rusli heldur líka hljóðnema ( tálgaðir ) og hátalara ( úr riðstraumsrafalseglum ) .
Músíkin sem sveitin lék var líka langt frá rúmbu og soukous velmegunaráranna ; mögnuð blanda af vesturkongóskri leiðslutónlist og kongóskri rúmbu , skæld og brotin vegna takmarkana hljóðkerfisins .
Á síðasta ári vakti önnur kongósk hljómsveit talsverða athygli .
Sú heitir Kasai Allstars og er áþekk Konono N ° 1 að sumu leyti , en líka töluvert frábrugðin henni .
Tuttugu og fimm manna hljómsveit Kasai Allstars starfar í Kinshasa líkt og Konono N ° 1 , tuttugu og fimm manna sveit sem varð til upp úr fimm hljómsveitum frá Kasai-héraði í suðvesturhluta Kongó ( heimahérað kongósku frelsishetjunnar Patrice Lumumba sem myrt var af Belgum ) .
Þótt Kasai sé eitt hérað búa þar margar þjóðir og hljómsveitin er skipuð tónlistarmönnum fimm þjóða ; Songye , Lulua , Tetela , Luba og Luntu .
Að sögn hafa þessi þjóðarbrot sum eldað saman grátt silfur , en sveitin varð til fyrir tilstilli belgísks útgefanda og óhætt að segja að stofnun hennar hafi verið heillaráð .
Tónleikar með sveitinni eru víst mikið sjónarspil , því af listamönnunum tuttugu og fimm eru fjórtán dansarar sem dansa þjóðlega dansa þjóðarbrotanna , en marga þeirra hafa kristnir trúboðar reynt að banna í þeirri viðleitni sinni að útbreiða McDonalds-menninguna .
Leiðtogi sveitarinnar Mputu Ebondo " Miamor " lýsir því svo að þegar Kongómönnum var snúið til kristinnar trúar hafi þeim líka verið bannað að spila þjóðlega tónlist , sem væri djöfulleg , og hljóðfæri sem notuð voru við slíka iðju voru brennd eða send á evrópsk söfn .
Tónleikar sveitarinnar eru því að vissu leyti andóf gegn vestrænum menningarfasisma að sama skapi og þeir eru hylling kongóskrar menningar .
Að því sögðu er tónlistin líka birtingarmynd vestrænna áhrifa því rafmögnuð hljóðfæri , aðallega likembe , eru áberandi í tónlistinni og líkt og með Konono N ° 1 skiptir bjögun talsverðu máli í heildarhljómi sveitarinnar .
Fjölbreytt og flókin Að vissu leyti er ósanngjarnt að bera þessar sveitir saman því tónlist Konono N ° 1 er öllu leiðslukenndari og beinskeyttari , nánast ekkert nema slagverk og likembe á löngum köflum , en Kasai Allstars notar mun fleiri hljóðfæri , rafmögnuð sem órafmögnuð , og fyrir vikið er tónlistin fjölbreyttari og flóknari , en ekki síður skemmtileg .
Sveitin sendi frá sér sína fyrstu plötu á síðasta ári , alla jafna kölluð In The 7th Moon , en heitir fullu nafni In The 7th Moon , The Chief Turned Into A Swimming Fish and Ate the Head of His Enemy By Magic .
Það kemur ekki á óvart að platan sú hafi víða verið talin með bestu plötum ársins , hún á það svo sannarlega skilið .
Belgíska fyrirtækið Crammed gefur plötuna út í Congotronics-útgáfuröð sinni en sú er ætluð fyrir nútímalega kongóska tónlist .
Skífa Konono N ° 1 kom einmitt líka út í þeirri röð .
Árni Matthíasson 