Eftir Boga Þór Arason bogi@mbl.is Þegar Barack Obama er ekið um götur Washington-borgar dugar engin venjuleg glæsibifreið og nýi forsetinn hefur því fengið sérsmíðaðan brynvarinn kadilják sem á að geta varið hann gegn hugsanlegum banatilræðum .
Í bílnum eru einnig vopn og tæki til að lífverðir forsetans geti gert gagnárás .
Forsetabíllinn þykir ekki mikið augnayndi , enda þurfti fegurðin að víkja fyrir örygginu .
General Motors smíðaði bílinn í samræmi við tilmæli Leyniþjónustunnar , sem gegnir því hlutverki að vernda forsetann .
Útkoman er blendingur kadiljáks og bryndreka sem fengið hefur viðurnefnið " Skepnan " .
Eitt bandarísku blaðanna lýsti bílnum sem flugskeytabyrgi á hjólum .
Obama hefur hvatt landsmenn til að nota tvinnbíla og temja sér sparakstur til að stemma stigu við loftslagsbreytingum af mannavöldum en sparneytnin þurfti einnig að víkja fyrir þörfinni á því að tryggja öryggi Obama , fyrsta blökkumannsins í embætti Bandaríkjaforseta .
Áætlað er að nýi forsetabíllinn eyði 36 lítrum af díselolíu á 100 km , enda mun Skepnan vega a.m.k. 4,5 tonn ( jafnvel 6-7 tonn að mati bílablaðamanns dagblaðsins Newsday ) .
Þessi mikli þungi veldur því að þrátt fyrir öfluga vél kemst bíllinn ekki hraðar en 100 kílómetra á klukkustund .
Skepnunni verður eytt Yfirvöld hafa ekki viljað veita upplýsingar um bílinn og öryggisbúnaðurinn er ríkisleyndarmál .
Þó hefur spurst út að bíllinn sé með 13 sm þykkt skothelt gler , 20 sm þykkar brynvarðar hurðir og undir bílnum sé 12 sm þykk stálbrynja sem sögð er þola meiri sprengingu en margir skriðdrekar , að sögn U.S .
News & World Reports .
Skepnan á m.a. að geta varið forsetann gegn gasárás , litlum flugskeytum og riffilkúlum sem skotið er af stuttu færi .
Bíllinn er algerlega loftþéttur , þannig að forsetanum ætti ekki að stafa hætta af hugsanlegri efna- eða sýklaárás .
Í bílnum er einnig búnaður sem býr til loft , þannig að ekki er þörf á fersku lofti að utan , að sögn bílablaðsins Mobile Magazine .
Þótt markmiðið hafi verið að hanna bíl sem nær ógjörningur sé að eyðileggja verður honum samt eytt að lokum .
Leyniþjónustan ákvað eftir hryðjuverkin 11. september 2001 að embættisbílar bandarískra forseta yrðu eyðilagðir þegar þeir yrðu teknir úr notkun til að vernda leyndarmálin um öryggisbúnað þeirra .
Að sögn Newsday er líklegt að skipt verði um forsetabíl í upphafi hvers kjörtímabils .
Rafbíll á meðal fyrstu forsetabílanna Bandaríkjaþing samþykkti í fyrsta skipti fyrir hundrað árum að bílar yrðu keyptir fyrir forsetaembættið .
William Howard Taft var þá forseti og hafði afnot af bílum sem myndu gleðja umhverfisverndarsinna nútímans , m.a. 40 hestafla gufuknúinni sjálfrennireið og rafbíl , Baker Electric .
Embættisbílar forseta Bandaríkjanna hafa verið sérsmíðaðir frá því að reynt var að ráða Franklin Roosevelt af dögum þegar honum var ekið í blæjubíl um götur Miami 1933 .
Eftir árásina fékk forsetinn m.a. brynvarinn kadilják , sem var í eigu Als Capones en gerður upptækur eftir að mafíuforinginn var ákærður fyrir skattsvik , að sögn dagblaðsins Boston Herald .
Einn af þekktustu forsetabílunum er Lincoln Continental-bifreið sem smíðuð var fyrir John F. Kennedy .
Hann var í þeim bíl þegar hann var ráðinn af dögum í Dallas í nóvember 1963 .
Þótt Richard Nixon fengi nýja embættisbíla 1969 og 1972 var bíll Kennedys samt notaður fyrir forsetaembættið þar til Jimmy Carter varð forseti árið 1977 , að sögn Newsday .
Forsetabílar Að mörgu þarf að hyggja þegar forsetabíll er valinn .
Í löndum þar sem bílar eru framleiddir er algengt að þjóðhöfðinginn fái bíl sem smíðaður er í heimalandinu .
Embættisbíll forseta Þýskalands er til að mynda af gerðinni Mercedes Pullman .
Angela Merkel kanslari fékk hins vegar Volkswagen Phaeton-bifreið , sem áætlað er að hafi kostað sem svarar 42 milljónum króna .
Þyngd slíkra bíla á almennum markaði er 2,4 tonn en kanslarabíllinn mun vega um fjögur tonn .
Nicolas Sarkozy , forseti Frakklands , fékk embættisbíl af gerðinni Citroën 6 , sem áætlað er að hafi kostað um 33 milljónir króna og vegi þrjú tonn .
Forseti og forsætisráðherra Ítalíu hafa afnot af brynvörðum 3,3 tonna glæsibifreiðum af gerðinni Maserati Quattroporte .
Embættisbíll Dmítrís Medvedevs , forseta Rússlands , er rússneskur og af gerðinni ZIL 41052 , sagður vega um 5,5 tonn .
Hermt er að forsetinn hafi afnot af nokkrum slíkum bílum en hann noti oft langa , brynvarða Mercedes-bifreið , að því er fram kemur í grein í The Irish Times .
Akihito Japanskeisari hefur fengið átta sæta Toyota-bíl af gerðinni Century Royal sem vegur um fjögur tonn .
Á meðal forseta heimsins eru Mercedes-bílar vinsælastir , einkum af gerðunum S600L og Pullman .
BMV 7- og Audi A8-bílar eru einnig vinsælir .
Forseti Kína notar t.a.m. BMW 7 og Mercedes S. Langir , brynvarðir Mercedes-bílar njóta mikilla vinsælda meðal einræðisherra sem haldnir eru ofsóknaræði .
Á meðal þeirra eru Kim Jong-il , leiðtogi Norður-Kóreu , og Robert Mugabe , forseti Simbabve .
Adolf Hitler , Maó formaður , Tító marskálkur og Idi Amin voru á meðal aðdáenda Mercedes-bíla .
