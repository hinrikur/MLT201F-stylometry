Eftir Svanhvíti Ljósbjörgu svanhvit@mbl.is Það er svo mikilvægt , sérstaklega nú á tímum , að framhaldsskóla- og háskólanemar taki þátt í svona verkefni en með því eru þau að gefa til samfélagsins og læra að bera ábyrgð , " segir Elín Þorgeirsdóttir , verkefnastjóri mentorverkefnisins Vinátta .
" Fyrir mörg börn er þátttaka í verkefninu líflína og ljósi punkturinn í vikunni .
Flestir hafa kynnst einhverjum á lífsleiðinni sem hefur komið inn í líf manns á ákveðnum tíma , skilið eitthvað gott eftir sig en fer svo og kveður .
Það er því alltaf hægt að horfa til baka til þessa tíma , til þessa einstaklings sem gaf þér margar góðar stundir .
Nemarnir eru slíkar fyrirmyndir í lífi barnanna og allt eru þetta heilsteyptir einstaklingar sem eru mikið í íþróttum og jafnvel félagsmálum .
Það er því aðallega verið að gefa börnunum góðar stundir , góðar upplifanir og jákvæðar og heilbrigðar fyrirmyndir í lífi þeirra .
" Mikil forréttindi Verkefnið Vinátta tengir saman þrjú skólastig , háskóla- , framhaldsskóla og grunnskóla .
Nemi úr háskóla eða framhaldsskóla tekur að sér grunnskólabarn í eitt skólaár og er góð fyrirmynd í lífi barnanna .
Elín segir að báðir aðilar læri heilmikið á þessu verkefni en verkefnið er rekið af Velferðarsjóði barna á Íslandi og upphafsmaður þess var Valgerður Ólafsdóttir .
" Vináttuparið hittist einu sinni í viku út skólaárið , þrjá tíma í senn og það er svo gaman að sjá hvað börnin eru stolt af þessum stóru vinum sínum .
Þetta verða svo mikil forréttindi , bæði fyrir nemann og barnið .
Neminn er þó hvorki kennari né sálfræðingur heldur bara hann sjálfur og gefur það sem hann hefur að gefa .
Saman skapa þau svo samverustundir en það er á þeirra valdi hvað þau gera .
Neminn er þó alltaf fullorðni , þroskaði aðilinn í sambandinu og hann á að vita sín mörk , " segir Elín og bætir við að ýtt sé undir að samverustundin sé ódýr .
" Það er skemmtilegra að hafa þetta hóflegt og vera frumlegur .
Það er ýmislegt sem vinirnir gera saman , fara á kaffihús , föndra , fara í sund og margt fleira .
Að miklu leyti eru nemarnir líka að gera eitthvað sem börnin stinga upp á .
Þarna er reynsluheimur þessa tveggja aðila að skarast og þau eru að læra hvort af öðru og kynnast heimi hvort annars .
" Ósköp venjuleg börn Elín segir að því miður séu fleiri grunnskólabörn sem sæki um verkefnið en nemar til að sinna þeim .
" Við bjóðum ákveðnum árgöngum í ákveðnum skólum að taka þátt og þá er öllum boðin þátttaka .
Allir sem taka þátt í verkefninu gera það af fúsum og frjálsum vilja , það er enginn látinn í verkefnið .
Þegar við fáum fleiri umsóknir en við ráðum við þá höfum við samband við tengilið okkar í grunnskólanum og í samráði við hann forgangsröðum við börnin sem við teljum líklegust til að njóta góðs af því að taka þátt .
Það eru oft börn sem hafa lent í einelti , börn af erlendum uppruna , börn sem eru félagslega illa stödd en allt er þetta ósköp venjuleg börn .
Einfaldlega eru þetta bara börn á Íslandi , af íslenskum eða erlendum uppruna , " segir Elín og bætir við að verkefnið bjóðist börnum frá 7-12 ára aldri .
" Þau börn sem eru í miklu félagslegu starfi og mjög upptekin fá ekki eins mikið út úr þessu og þau nýta verkefnið ekki eins vel og þau sem eru í litlu félagslegu starfi .
Fyrir þau sem eru í miklu félagsstarfi verður þetta enn eitt verkefnið en fyrir börn sem eru í litlu félagsstarfi er þetta kannski það eina sem þau geta hlakkað til alla vikuna .
" Verkefnið virkar Um þessar mundir er áttunda starfsár Vináttu að hefjast og Elín segir verkefnið hafa tekist mjög vel .
" Þetta hefur skilað óskaplega miklu til barnanna og til nemanna líka .
Þetta eru stórglæsilegar krakkar og yndisleg börn sem við fáum í verkefnið .
Verkefnið er líka svo frábært af því að það virkar .
Auðvitað getur það komið fyrir að sambönd gangi ekki en við erum með mikið utanumhald um verkefnið , nemana og börnin .
Við fylgjumst grannt með og erum með einstaklingsviðtöl og hópaviðtöl .
Nemarnir eru allir með tengilið sem þeir tala við ef eitthvað kemur upp á og við leysum það um leið .
Í 99 prósentum tilvika er hægt að leysa vandann .
Í meginatriðum gengur verkefnið frábærlega og þetta er líflína fyrir mörg börn .
" Þakklætið er gríðarlegt Það er augsýnilega kærleikur á milli John Smith Labandero , átta ára , og Hrundar Erlingsdóttur , nítján ára , þegar þau setjast niður til að ræða við blaðamann .
Hrund nemur í Kvennaskólanum í Reykjavík en þar tekur hún þátt í verkefninu sem val og fær þrjár einingar fyrir .
Hrund segir verkefnið hafa verið svipað og hún bjóst við .
" Það kom mér eiginlega helst á óvart hvað þetta var gefandi .
Í byrjun hélt ég að þetta væri bara fyrir mig , að hitta John og gera eitthvað saman en maður fær svo rosalega mikið til baka .
Til dæmis þakklætið frá foreldrunum sem er rosalegt og það jafnast alveg á við einingafjöldann hvað maður fær rosalega mikið til baka .
Svo er þetta góð afsökun fyrir mig að fara á teiknimyndir og þrívíddarmyndir í bíó .
Maður fær að vera lítill aftur , fara út í snjókastskeppni og gleyma sér svolítið .
" Hrund og John eru nú ekki sammála hver vann í snjókastskeppninni .
Hrund bendir á John en John segir að þau hafi nú bara bæði unnið .
" Hann kastaði mikið lengra en ég , " segir Hrund en John segir það bara vera vegna þess að hann æfir fótbolta .
" Mér finnst þetta mjög skemmtilegt og ég hlakka til þegar Hrund kemur .
Ég ætla að halda áfram að hitta Hrund .
" Aðspurður hvort hann hafi fengið kartöflu í skóinn um jólin segist John aldrei fá kartöflu í skóinn þar sem hann sé ekki óþekkur .
Hrund tekur undir það .
" John er voðalega ljúfur og algjört draumabarn .
" Alltaf skemmtilegt Það er ýmislegt sem Hrund og John hafa gert saman , til að mynda farið í húsdýragarðinn , föndrað jólakort , farið í bíó og svo bjuggu þau til sína eigin heimasíðu sem John segir að hafi verið erfitt en skemmtilegt .
Hann segist hafa gert fullt af skemmtilegum hlutum með Hrund og til dæmis farið í bíó en hann hafði þá aldrei farið í bíó áður .
" Mitt hlutverk er að efla hann þannig að við reynum að gera sem mest saman tvö en stundum hittum við önnur vináttupör líka .
Ég á eftir að sakna hans þegar verkefninu lýkur en ég veit ekki hvort það sé á hinn bóginn , " segir Hrund og hlær .
" Ég fer alltaf ánægð frá samvistum okkar .
Stundum getur verið erfitt að púsla þessu inn í dagskrána en ég er alltaf rosalega ánægð með daginn þegar ég er búin .
Ég myndi hiklaust ráðleggja öðrum að gera þetta því þetta á mjög vel við mig .
Ef ég á slæman dag og hitti John þá verður dagurinn miklu betri .
Ég mæli hiklaust með þessu því þetta gefur manni svo mikið til baka .
Svo hefði ég ekki getað verið heppnari með barn , það eru engin vandamál .
" 