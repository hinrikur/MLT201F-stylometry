Eftir Ingu Rún Sigurðardóttur ingarun@mbl.is Glænýtt kaffihús , Kaffismiðja Íslands , var opnað 20. desember síðastliðinn að Kárastíg 1 , þar sem stígurinn mætir Frakkastíg og Njálsgötu .
Kaffismiðjan er í björtu og fallegu hornhúsnæði og hefur laðað til sín stöðugt stærri hóp viðskiptavina frá opnun .
Þangað fer fólk umfram allt til að fá sér bragðgott kaffi sem er framreitt af eigendunum Sonju Björk Grant og Ingibjörgu Jónu Sigurðardóttur .
Sonja og Imma , eins og Ingibjörg Jóna er jafnan kölluð , kunna líka vel til verka en Sonja vann hjá Kaffitári í þrettán ár .
Imma vann sömuleiðis hjá Kaffitári en hún hóf þar störf 2004 eftir að hafa fengið kaffiáhugann í bakarísstarfi .
Kaffibarþjónaþjálfari í símaskránni Til viðbótar er Imma tvöfaldur Íslandsmeistari kaffibarþjóna og hefur komist í úrslit á heimsmeistaramóti .
Sonja hefur hins vegar verið hinum megin við borðið ef svo má segja því hún hefur unnið að þjálfun íslenskra kaffibarþjóna síðustu árin auk þess að skipuleggja heimsmeistaramót og ferðast um heiminn til að dæma á mótum .
Sonja er einmitt eina manneskjan sem er titluð " kaffibarþjónaþjálfari " í símaskránni en hún var valin besti þjálfari og kennari í Evrópu árið 2007 .
Sérstaða kaffihússins er að þær brenna kaffi á staðnum á hverjum degi svo kaffið er sannarlega ferskt á Kárastígnum .
" Við brennum 12-15 kg af kaffi á dag og notum það kaffi á kaffihúsinu .
Hingað inn koma líka kaffiunnendur og kaupa baunir eða malað kaffi , " segir Sonja , sem verður að mestu fyrir svörum fyrir hönd tvíeykisins því Imma hefur ekki undan að útbúa kaffi handa kaffiþyrstum viðskiptavinum .
" Við stofnuðum þetta fyrirtæki fyrst og fremst út af því að okkur langaði að vera aðeins nær kaffinu en við höfum ekki komið að brennslu áður .
Við kaupum grænt kaffi og brennum það hér .
Þetta færir okkur nær hráefninu og með þessu getum við útskýrt allt ferlið nákvæmlega fyrir viðskiptavinunum , " segir Sonja og útskýrir að bragðgæði kaffisins fari eftir því hvernig kaffið sé brennt og líka hversu nýtt það sé .
Á Kaffismiðju Íslands er boðið upp á tvær tegundir kaffis , Selebes-kaffi og kaffi frá Brasilíu .
Báðar tegundirnar eru sumsé aðeins úr einni baun , sem hefur verið tíska í kaffiheiminum að undanförnu .
" Þetta er tíska sem byrjaði fyrir alvöru í fyrra .
Hún kemur frá kaffibarþjónum í gegnum val þeirra á kaffibaunum , sem þeir nota í keppni .
Þeir hafa verið að nota kaffi kannski frá vissum bónda og jafnvel einni ákveðinni hlíð .
Það færir þá nær bóndanum , " útskýrir hún og heldur áfram : " Þetta hefur líka komið til vegna þess að kaffibaunir eru að verða betri í heiminum og sömuleiðis kaffibarþjónarnir .
En að sama skapi er það mjög mikil kúnst að búa til góða kaffiblöndu .
" Af einni baun og ögrandi verkefni Hún segir það " ögrandi verkefni að ná að búa til góðan espresso úr bara einni baun .
Það er engan veginn sjálfsagt .
Þess vegna vildum við prófa þetta , vera með tvær kaffikvarnir og sína tegundina í hvorri kvörn .
" Hún segir Íslands- og heimsmeistaramót kaffibarþjóna hafa ýtt undir góða kaffimenningu á Íslandi .
" Þegar maður fer á svona mót er maður að tala við aðra kaffibarþjóna og fólk fer á hugarflug þegar það hittist .
" Hún segir að árið 2008 hafi verið mjög sterkt í kaffinu og það verði erfitt að toppa það .
Sonja segist læra mikið á ferðalögum sínum .
" Þannig kemur maður inn með meiri þekkingu til Íslands og getur haldið áfram að kenna viðskiptavinunum og öllu kaffiáhugafólkinu á Íslandi en það er ört stækkandi hópur .
" Hún segir góða kaffibarþjónamenningu á Íslandi þótt þetta sé reyndar þröngur hópur sem keppi hér og í útlöndum .
" Það eru ekki öll kaffihús sem vilja leggja það á sig að þjálfa starfsfólkið sitt .
Þar af leiðandi hefur þetta verið starfsfólk Kaffitárs og Tes og kaffis sem hefur fengið þennan stuðning til að verða góðir kaffibarþjónar .
Þetta byggist allt upp á góðri þjálfun á starfsfólki .
" Það eru því margir ástríðufullir kaffibarþjónar til á Íslandi .
" Við erum í þessu af ástríðu en ekki til að verða ríkar ! Ég held að okkar fyrirtæki sé það fyrsta af mörgum af þessu tagi sem verður opnað .
Við erum með marga kaffibarþjóna sem langar að opna sitt eigið en hafa ekki haft þor til þess .
Mér finnst þetta skemmtileg þróun , sem eykur breiddina á Íslandi .
" Þarf að kunna að hella upp á Sonja segir Íslendinga drekka mikið af góðu kaffi .
" Hér eru nokkrar kaffibrennslur og engin þeirra flytur inn vont kaffi .
Svo er auðvitað flutt inn iðnaðarkaffi frá ýmsum löndum .
Það er alls ekki sami hluturinn .
En það er ágætt að hafa úrvalið breitt og fólk getur valið það sem það vill .
" Ekki er nóg að hafa gott kaffi heldur þarf líka að kunna að hella upp á .
" Það skiptir mjög miklu máli og þarna skilar þjálfunin á starfsfólki sér en hún er mjög mikilvæg .
Kaffibarþjónninn þarf að hafa skilning á því hvernig kaffibaunirnar haga sér til þess að hann geti unnið úr þeim .
Svo þarf hann að kunna á mjólkina .
Öll þessi tæknilegu atriði skila góðum kaffibolla .
Þetta er eins og að keyra bíl , þú þarft alltaf að vanda þig og vera vakandi fyrir því hvað þú ert að gera .
Halda þér í æfingu , " segir Sonja og svarar því næst til hvað kaffibarþjónn þarf að gera til að búa til góðan kaffidrykk .
" Til þess að búa til góðan frjálsan kaffidrykk þarftu að hafa gott hugmyndaflug bæði um framsetningu á drykknum og samsetningu á honum , það þarf að vera sæta og karakter .
Það er erfitt í dag að finna upp á einhverju alveg nýju og því er þetta heldur spurning um framsetningu og nýja notkun á hráefni .
Yfirleitt ákveður kaffibarþjónninn þetta í samstarfi við einhverja kokka , " segir Sonja sem vildi sjá meira samstarf milli þjóna , kokka og kaffibarþjóna og hefur verið að reyna að bæta úr því .
" Kaffismiðjan hefur verið að vinna með konditor-meisturum , við kennum þeim um kaffi og þeir kenna okkur um bakkelsi .
Svona geta starfsstéttirnar bætt hvora aðra upp .
Við erum í samstarfi við Ásgeir í Sandholti , kaupum núna af honum íslenskt croissant .
Hann er eini íslenski bakarinn sem gerir croissant frá grunni og þá með íslensku smjöri , " segir hún en á kaffihúsinu er einnig hægt að kaupa snarl á borð við flatkökur og sætar kökur .
Húsgögnin úr stofunni heima Á Kaffismiðju Íslands er gott kaffi og heimilisleg stemning allsráðandi .
Sonja og Imma féllu ekki í þá gryfju að leggja höfuðáherslu á dýra innanstokksmuni .
" Við byrjuðum á vélunum , espresso-vélinni og brennsluofninum okkar .
Meirihlutinn af peningunum okkar fór í tækin en húsgögnin eru öll frá vinum og vandamönnum og líka úr eigin stofum , sem eru þá fátæklegri fyrir vikið ! Allir bollarnir eru bollar sem við höfum átt sjálfar og líka bollar sem við höfum fengið héðan og þaðan , frá ýmsum löndum , " segir hún og útskýrir að aðalmálið sé að bollarnir séu af réttri stærð .
Einnig vekur athygli að gardínan á salerninu er kaffisekkur sem hefur verið klipptur í tvennt og skapar það skemmtilega stemningu .
Sonja segir þær hafa notað hugarflugið .
" Það sem skiptir okkur öllu máli er að geta keypt inn gott kaffi og geta framreitt það vel .
" En af hverju er gott kaffi svona gott ? Hvað er það sem heillar við kaffiheiminn ? " Þetta snýst náttúrlega um andrúmsloft .
Bragðið skiptir auðvitað máli en það er ekki það sem skapar ástríðuna heldur allt í kringum kaffið .
Það er ógleymanlegt að heimsækja kaffiekru og kynnast fólkinu sem tínir kaffið .
Maður sér ástríðu fólksins , sem leggur svo mikið í það hvernig það tínir kaffið .
Svo fáum við grænt kaffi til Íslands og brennum það .
Að skila góðu kaffi í kaffibollann til þín er áskorun og ekki sjálfgefið að maður nái því alltaf .
" Fyrir þá sem hafa áhuga á að heimsækja Sonju og Immu er Kaffismiðja Íslands opin frá 8.30 til 17 virka daga og 10-16 á laugardögum .
Kaffihúsið er lokað á sunnudögum .
Ólífur í kaffi ? Hægt er að fara á sérstakar kaffismakkanir hjá Kaffismiðju Íslands og hafa slík námskeið notið vaxandi vinsælda hjá bæði saumaklúbbum og vinnustaðahópum .
Námskeiðin fóru fyrr af stað en kaffihúsið þar sem Sonja og Imma hafa haft húsnæðið frá því í júlí .
Námskeiðin taka um tvo tíma og á þeim er talað um kaffi , sýndar myndir af kaffitrénu , kaffiberi og kaffibaunum og allt ferlið útskýrt frá A til Ö. " Við förum í gegnum allt ræktunar- og vinnsluferlið á kaffinu .
Síðan smökkum við kaffi og gerum það á faglegan máta , tölum um bragð , sýrni og sætu , " segir Sonja en bragðið sem meðal annars er vísað til er af bláberjum , jarðarberjum og súkkulaði og minnir þetta því á vínsmökkun .
Hún segir að flestir hafi gaman af svona námskeiði og smökkun .
" Þetta breikkar sjóndeildarhringinn og einnig bragðlaukana og það er gaman að geta skilgreint kaffibragðið betur .
Fólk hefur kannski drukkið kaffi alla ævi en hugsar ekki um bragðið á þessum nótum .
" Hún segir mikilvægt að muna að í þessu sé ekkert rétt eða rangt .
" Einn félagi okkar fann bragð af svörtum ólífum í kaffinu , skammaðist sín fyrir það og þorði varla að segja það .
En eftir að ég smakkaði kaffið gat ég alveg fallist á þetta hjá honum ! " Þeir sem hafa áhuga á að koma í kaffismökkun geta sent póst á kaffismidja@gmail.com .
Allra fyrsti kaffibollinn Þrátt fyrir að Sonja og Imma séu nú sérfræðingar í öllu sem lýtur að kaffi og framreiðslu þess var reynsla hvorugrar þeirra af fyrsta kaffibollanum góð .
Sonja smakkaði fyrst kaffi í fermingarveislu þegar hún var um 12 ára gömul .
" Ég fylgdist með fullorðna fólkinu drekka kaffi og skynjaði stemninguna í kringum kaffidrykkjuna og vildi taka þátt í þessu .
Ég fór og hellti kaffi í fallegan gamlan kaffibolla , setti mikið af mjólk í bollann og sömuleiðis mikið af sykri .
Svo hrærði ég í þessu og fékk mér gúlsopa því kaffið var auðvitað orðið kalt því það var svo mikil mjólk í því .
Þetta var svo hrikalega vont að ég þurfti að fara afsíðis .
Síðan þá hef ég átt erfitt með að drekka kaffi með mjólk , þótt ég geri það auðvitað stundum , " segir hún .
Espresso er núna í miklu uppáhaldi hjá henni .
" Ég drekk oft espresso en finnst uppáhellt kaffi líka mjög gott , " segir hún og útskýrir að það sé töluverður munur á espresso og uppáhelltu kaffi .
" Í espresso er vatnið í stuttum tíma í tengslum við kaffið og það leysast ekki upp allir leyndardómarnir í kaffinu .
" Imma spáir stundum í fyrsta kaffibollann sinn sem hún drakk rétt eins og Sonja um 12 ára gömul .
" Fyrsti kaffibollinn sem ég man eftir að hafa drukkið er þegar mamma og nokkrar vinkonur hennar voru að spá í bolla .
Mig langaði svo að vera með en þurfti þá auðvitað að drekka kaffið .
Ég fékk svart kaffi og það var hrikalega vont ! Ég drakk það með því að halda fyrir nefið og þamba .
Upplifunin var hræðileg , sem er fyndið í ljósi þess að kaffi er svona mikil ástríða hjá mér í dag .
" Þrátt fyrir þetta er kolsvartur espresso í miklu uppáhaldi hjá Immu enda allt öðruvísi á bragðið í Kaffismiðjunni en í spámennskunni .
