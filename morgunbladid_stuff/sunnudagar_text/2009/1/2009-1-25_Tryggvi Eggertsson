Tryggvi Eggertsson fæddist í Skarði á Vatnsnesi 3. desember 1937 .
Hann lést á Heilbrigðisstofnuninni á Hvammstanga 8. janúar síðastliðinn og fór útför hans fram frá Hvammstangakirkju 16. janúar .
Tryggvi Eggertsson í Skarði skrifaði nafnið sitt eitt hundrað og þrjátíu sinnum í gestabókina í Gröf árið 1964 .
Þetta er svakalegt , maðurinn hlýtur að hafa verið plága á heimilinu sem var sveitaheimili með blandað bú og allur dagurinn undirlagður .
Það var nú samt þannig að í minni sveit voru gestakomur ekki flokkaðar sem plágur , frekar verið taldar heilsubót .
En það sem gerði heimsóknirnar hans Tryggva svo skemmtilegar var það að þær voru aldrei fyrirséðar , þær voru jafnt að nóttu sem degi .
Mér finnst að þær hafi jafnvel verið oftar að nóttu en degi og ekki var hann alltaf einn á ferð .
Gjöful gestakoma gat fært mikið fjör inn á sveitaheimilið .
Mættir voru sögumenn , kvæðamenn og hagyrðingar , mættir voru kvennamenn sem höfðu með sér dömur og ef mættir voru menn með hljóðfæri þá var dansað .
Það kom fyrir að börnin vöknuðu upp við gestalæti .
Þá óskaði strákurinn þess að hann væri orðinn stærri og gæti farið fram úr .
Fyrstu kynni af Stellu voru þannig að húsráðendur hrökkva upp við það að búið er að hnoða ókunnri stúlku á milli þeirra í hjónarúmið og við gaflinn stendur Tryggvi , stoltur eins og refaskytta komin heim með skott .
Glaður í sálinni með unga og fallega kærustu og svo átti hann líka nýjan " Landróv " .
Einn bjartan sumardag er strákur að tína grjót úr flagi .
Það heyrist hófadynur utan af vegi og Tryggvi birtist með tvo til reiðar .
Hann ríður greitt .
Ég fæ síðan það gylliboð að hætta að tína grjót en fara þess í stað með Tryggva yfir fjall að sækja fola úr tamningu .
Þetta var sannkallað framfaraspor því áður hafði ég ekki farið í lengri hestaferðir en á næstu bæi með fjárrekstur .
Hinum megin fjallsins var ég kominn í aðra sveit , flengríðandi í fylgd með manni sem kunni þá list að spjalla á bæjum .
Á leiðinni upp Ormsdalinn í kvöldsólinni með folana í rekstri kemst strákur að niðurstöðu : Svona eru menn ! Þetta var mín fyrsta hestaferð með Tryggva , en ásamt fleiri góðum mönnum áttum við síðar eftir að fara yfir fleiri fjöll og koma í margar sveitir .
Í þeim ferðum var hann fremstur í flokki og ætíð var hann efsti maður í göngum á Vatnsnesfjalli.Vorið 1968 fluttu foreldrar mínir til Hvammstanga .
Þá hafði strákurinn gólað yfir því að þurfa að fara frá Gröf .
En það var óþarfi að góla því Tryggvi keypti jörðina af föður mínum svo ég gat áfram teygt úr strengnum í stað þess að slíta .
" Nostalgía " er erlent orð sem ég hef aldrei almennilega skilið en ef ég ætti að reyna að þýða það mundi ég segja : " Eldhúsbekkurinn í Gröf " .
Það er svo undarlegt að um leið og maður er sestur á bekkinn er hann kominn á flug og það er gaman að fljúga með góðum sagnamanni meðan flugfreyjan ber fram veitingar .
Fyrir tveim árum fékk ég landskika úr landi Grafar og heitir þar Freysvík .
Þar vonumst við fjölskyldan til að geta einhvern tíma byggt okkur húskofa og haft þar eldshúsbekk og gestabók .
Stella mín , það verður gott að geta verið hjá þér í fjörunni með sand af minningum .
Þórhallur Jónsson .
Elsku Tryggvi minn .
Nú hefur þú kvatt okkur og baráttu þinni við þennan hræðilega sjúkdóm er lokið .
Ég sakna þín ótrúlega mikið .
En það eru ótal minningar sem koma upp í hugann þegar ég hugsa til þín .
Við systur vorum mjög oft hjá þér og Stellu í Gröf þegar við vorum yngri .
Alltaf þegar mamma og pabbi þurftu að fara eitthvað og okkur vantaði pössun vildum við fara í Gröf .
Því þar er alltaf gaman að vera .
Við brölluðum ýmislegt saman , ég man t.d. vel eftir músaveiðunum okkar .
Við veiddum mýs í háa fötu í fjárhúsunum og gáfum þeim í stað þess að drepa þær .
En við máttum alls ekki segja Stellu frá , sérstaklega ekki ef eitthvað af þeim slapp því hún var svo hrædd við þær .
Þú varst góður við öll dýr og kunnir lagið á þeim .
Við vorum oft saman í fjárhúsunum og töluðum oft við sauðina , sérstaklega Salómon .
Mér þótti óskaplega gaman þegar við fórum niður í fjöru og þú kallaðir á selina og fékkst þá til að koma til okkar .
Þú varst alveg ekta náttúrubarn .
Vissir allt sem þurfti að vita um sveitina , landið og dýrin .
Við fórum líka í mörg ferðalög saman , bæði á hestum og bílum .
Það var mjög skemmtilegt að ferðast með þér því þú vissir svo margt og kunnir svo margar sögur .
Ég man sérstaklega eftir fjöruferðinni góðu þegar við skoðuðum vitann og fjöruna .
Þú sýndir okkur líka heita vatnið fyrir neðan Skarð .
Stella var auðvitað með líka og hún tók okkur upp á myndavélina sína og það er ómetanlegt að eiga þessar frábæru stundir sem við áttum saman á myndbandi .
Við gistum líka oft í Gröf og stundum þegar ég var myrkfælin þá skreið ég upp í til ykkar Stellu og kúrði á milli , auðvitað með Kút með mér .
Það var svo notalegt .
Svo var líka gaman að telja silfrið þitt , það var alltaf fastur liður þegar við fórum í Gröf að telja silfrið , eins og við kölluðum það .
Núna í seinni tíð var alltaf gaman að heimsækja þig .
Þú varst ennþá duglegur að segja okkur sögur og fræða mann um ýmislegt .
Þú hafðir óskaplega gaman af því að segja frá og kenna og mér fannst alltaf gaman að hlusta á þig .
Þó að þú hafir verið byrjaður að gleyma var alltaf mjög stutt í húmorinn .
Ég man einu sinni fyrir ekki svo löngu , þegar við komum í heimsókn til ykkar Stellu í Gröf .
Þá stóðst þú í tröppunum og tókst á móti okkur og sagðir ; þarna kemur Fanney , þarna kemur Eydís , þarna kemur Kolla og svo þarna kemur einhver .
Því þá mundirðu ekki hvað Raggi hét og varst ekkert að fela það heldur slóst þessu bara upp í grín .
Þú varst alltaf þú sjálfur og þó að þú hafir verið lasinn undir lokin komu alltaf gullkorn upp úr þér .
Sem mér finnst alveg vera þér lifandi lýst .
Þú varst alltaf svo orðheppinn og sniðugur .
Þegar ég hugsa um þig sé ég þig fyrir mér heima í Gröf , brosandi með tóbakspontuna í rassvasanum og í svörtu gúmmístígvélunum að veifa til okkar .
Ég veit að þér líður betur núna og að þú fylgist með okkur .
Þú ert örugglega ríðandi einhvers staðar uppi á Vatnsnesfjalli á honum Neista þínum með Riddara í taumi .
Elsku Tryggvi , ég mun alltaf sakna þín .
Þín , Fanney .
Elsku Tryggvi minn , nú ertu kominn til Guðs eins og ég reyndi að útskýra fyrir Rakel minni þegar ég sagði henni frá andláti þínu , en hún meðtók það skiljanlega ekki alveg .
Snati hefur örugglega tekið vel á móti þér og ég veit að þér líður vel .
Það koma margar góðar minningar upp í hugann þegar ég hugsa til þín .
Það sem er efst í huga mér núna er þegar ég hljóp á móti þér þegar þú komst labbandi heim úr fjárhúsunum og búinn að gefa kindunum , útskeifur í svörtum gúmmístígvélum , með lopahúfu á kollinum , með vettlingana með tveimur þumlum .
Þú beygðir þig niður með opna arma og ég stökk í fangið á þér og við snerum við og kíktum aðeins aftur í fjárhúsin .
Þú gafst þér nefnilega alltaf svo mikinn tíma fyrir okkur börnin þín , við settumst á garðabandið og þá oftast hjá forystusauðunum , horfðum á þá éta og ég fékk að heyra ferðasögu þeirra frá sumrinu áður , en forystufé var alltaf til í Gröf ásamt hinu gæðafénu .
Það var svo yndislegt að fylgjast með þér umgangast dýrin , þú náðir svo vel til þeirra og vannst traust þeirra á ótrúlega skömmum tíma og æðislegast fannst mér að fylgjast með sambandi ykkar Kappa síðustu ár og þeim órjúfanlegu tengslum sem á milli ykkar voru .
Ef við systur áttum að fara í pössun kom aðeins einn staður til greina að okkar mati og það var að vera hjá ykkur Stellu í sveitastússinu í Gröf .
Eigum við margar yndislegar minningar frá þeim tíma .
Þú varst mesta náttúrubarn sem ég hef kynnst og rosalega góður bóndi , allt sem þú tókst þér fyrir hendur var gert hundrað prósent .
Einu skiptin sem ég sá þig æstan og að mér fannst reiðan var í smalamennskum og þegar verið var að reka féð inn , því varð ég að venjast .
Man eftir því að ég spurði þig einu sinni þegar við vorum komin heim í kaffi í Gröf af hverju þú hefðir talað svona hátt við Stellu .
Þá sagðir þú : " Kolla mín , maður skammar alltaf mest þann sem maður elskar og þykir vænst um á svona augnablikum .
" Ég þurfti aldrei aftur frekari útskýringar á látunum í smalamennskum .
Í ferðalögum okkar sýndir þú okkur systrum hvernig átti að tala við selina , fleyta kellingar , kalla á tófuna , finna réttu staðina til að tína ber , fræddir okkur um helstu staði , fjöll og ár sem á vegi okkar urðu og hlusta á og njóta náttúrunnar .
Ég er líka ótrúlega þakklát fyrir það hvað Rakel fékk að kynnast þér vel og náði löngum tíma með þér , hún hefur núna miklar áhyggjur af því hvernig hún getur sungið fyrir þig .
Núna á síðustu árum , eftir að þú fórst að segja meira frá gömlum og góðum tímum , fékk ég að heyra margar sögur , t.d. mjög skemmtilega frásögn af ballferð ykkar að Tjörn og margar sögur af ykkur Snata og hvað þið brölluðuð saman í Skarði .
Þessar sögur finnst mér líka mjög dýrmætt að hafa heyrt og geymi þær í hjarta mér til minningar um þig .
Með þessum orðum vil ég kveðja þig elsku Tryggvi minn .
Stella mín , ég sendi þér mínar innilegustu samúðarkveðjur .
Kolbrún Stella .
Tryggvi í Gröf hlífði sér ekki við erfiði .
Ásamt búskap vann hann fram eftir aldri slítandi störf í ákvæðisvinnu og hann sinnti kaldsamri grenjavinnslu og naut í staðinn þess unaðar sem björt vornóttin veitir þeim einum sem náttúrunni unna .
Um árabil rak hann eitt af afurðamestu sauðfjárbúum landsins og alla tíð ræktaði hann og átti góð hross .
Þeir fengu margt vinarhótið og blíðlega strokuna af hnúaberri hendi bóndans hestarnir og hundarnir í Gröf og endurgjaldið var traust og trygglyndi við eigandann .
Tryggvi byrjaði snemma búskapinn með föður sínum í Skarði og ungur keypti hann eyðijörðina Dalkot í Hliðardal .
Hann varð þeirrar gæfu aðnjótandi að krækja í Stellu , þá nýkomna á heimaslóðir eftir forfrömun úr siglingum á norskum skipum .
Þau keyptu Gröf og síðar Ytri Kárastaði og höfðu þar með afnot af einum fjórum jörðum á Vatnsnesinu .
Í Gröf byggðu þau upp nýjan húsakost fyrir sauðfé og hross og síðan hafa þau jafnan verið kennd við þann bæ .
Tíðast þó nefnd í sömu andránni , jafnsamhent sem þau voru .
Um tíma var Tryggvi bæði oddviti og hreppstjóri í Kirkjuhvammshreppi hinum forna og raunar held ég að suma tíma hafi fáum málum verið til lykta ráðið í þeirri sveit fyrr en álit hans var fengið .
Á þeim vettvangi áttum við nána og góða samvinnu um ýmis mál þegar ég starfaði á Hvammstanga .
Árum saman fórum við saman í glöðum hópi í lengri og skemmri hestaferðir , oftast um víðáttur heiðanna upp af byggðum Húnvetninga með " Heiðavinafélaginu " sáluga en auk þess í aðra landshluta , og oft var Stella með í för .
Í tugi ára áttum við samleið í göngum í Vatnsnesfjalli .
Í þessum hestaferðum var hann fremstur meðal jafningja , þekkti nánast hvert fjall og kennileiti , glöggur að rata , kátur og stundum allt að því ærslafenginn .
Þurfti þó ekki neina brjóstbirtu til þó stundum væri hún tiltæk í töskunni .
Í þessum ferðum komst hann í sinn unaðsheim , laus við búamstur sem hann þó unni og félagsmálavafstur sem hann komst ekki undan .
Hann varð frjáls .
Í Ánastaðaseli áttum við líka tíðum notalegar stundir og væra gistingu í fjallaloftinu .
Enn jók á vinskapinn að í mörg ár gekk svo til að Sunna , yngri dóttir okkar Ellu , fór ásamt vinkonu sinni Unni með Bangsa út í Gröf á aðfangadag jóla og skiluðu þau sér ekki til baka fyrr en rétt áður en hátíð gekk í garð .
Enn viðheldur Bangsi þessum jólaheimsóknum ásamt fleirum .
Árlega hringjum við í þá jólagleði .
Í fyrra báðum við aðeins fyrir kveðjur til Tryggva og um síðustu jól var hann kominn á sjúkrahúsið á Hvammstanga til að heyja sína lokaorrustu við sjúkdóminn illvíga .
Ósjaldan hefur Tryggva í Gröf borið á góma í hesta- og Selferðum liðin misseri með trega og eftirsjá .
Nú er hann fluttur í sælli veröld og væntanlega farinn að huga þar að nýjum reiðleiðum og hvar sé gott undir bú .
Vísast ríður hann létt og kveður háum rómi .
Þannig vil ég muna hann , frjálsan og hraustan .
Við fjölskyldan minnumst hans með söknuði og þakklæti fyrir áralanga vináttu .
Hetjunni Stellu í Gröf sendum við öll hugheilar samúðarkveðjur .
Þórður Skúlason og fjölskylda .
Nú þegar ég stend á þeim tímamótum í lífi mínu að fylgja mínum kæra frænda , honum Tryggva , síðustu sporin á þessari jörð leitar hugurinn til baka og rifjast þá upp margar góðar minningar .
Minnisstæðar eru þær samverustundir sem ég hef átt með Tryggva í sveitinni , fylgjast með honum að störfum og fá að vera þátttakandi í þeim störfum .
Fjölmargt kenndi hann mér sem nýst hefur vel á lífsleiðinni og ætíð var hann reiðubúinn að aðstoða eða styðja mann ef á þurfti að halda .
Margt var einnig rætt yfir kaffibolla í eldhúsinu í Gröf þar sem ávallt var litið á mann sem jafningja sama á hvaða aldri maður var .
Tryggvi hafði gaman af því að segja sögur , hann sagði skemmtilega frá og sitja þessar sögur margar hverjar fastar í minni mínu .
Tryggvi var glaðlyndur og stutt í glettnina og þannig mun ég minnast hans .
Eftir að ég eignaðist börn var það fastur liður hjá okkur hjónum að fara í sveitina til Stellu og Tryggva með börnin til að þau fengju að kynnast þeim undrum sem sveitin býr yfir .
Síðar fékk Sara dóttir mín að vera hjá þeim hjónum síðustu vor og sumur sem þau voru með fé .
Mér er ljóst að hún mun alla tíð búa að þessu góða atlæti sem hún naut hjá þeim hjónum .
Þín er sárt saknað frændi en ég veit að þér líður vel þar sem þú ert núna .
Elsku Tryggvi , takk fyrir allt .
Í veikindum Tryggva kom enn betur í ljós hve sterk hún Stella er , en við sem þekkjum hana vitum að þar er klettur í hafinu sem ávallt er hægt að treysta á .
Elsku Stella , við vottum þér okkar dýpstu samúð .
Þorsteinn Benónýsson .
Elsku Tryggvi minn , það er svo sárt að hugsa til þess að þú sért ekki lengur hér .
Samt sem áður líður mér betur með að hugsa hversu betur þér líður núna .
Þú varst mér sem afi og ég mun alltaf hugsa til þín sem þriðja afa míns .
Núna hugsa ég til baka , til allra þessara góðu minninga sem ég á um þig og ég veit að þær munu verma hjartað mitt að eilífu .
Þú munt alltaf eiga stóran sess í hjarta mínu .
Stella mín , ég hugsa til þín og samhryggist þér af öllu mínu hjarta .
Sara Björk .
