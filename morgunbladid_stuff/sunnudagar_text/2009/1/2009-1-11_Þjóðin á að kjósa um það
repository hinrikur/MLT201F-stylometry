" VIÐ getum ekki deilt um það næstu tvö árin hvort við eigum að sækja um aðild að ESB , " segir Þorsteinn Már Baldvinsson , forstjóri Samherja .
" Við þurfum að koma þessu í farveg .
Það þarf að ákveða að búa til samningsmarkmið eða taka upp aðra mynt einhliða .
Ég kalla eftir því að öll orkan fari ekki í að ræða hvort það sé rétt eða rangt að sækja um aðild , frekar að reynt sé að greina kosti og galla .
Þá fyrst geta menn tekið afstöðu með eða á móti .
" Þorsteinn segist spyrja sjálfan sig hvort líklegra sé að efnahagur landsins rétti fyrr úr kútnum með eða án aðildar .
" Ég er þeirrar skoðunar að þjóðin eigi að kjósa um það .
" Hann telur hag Íslendinga best borgið með fullu forræði yfir sínum auðlindum , en umgjörðin þurfi að vera í lagi .
" Það lifir enginn við þessa vexti , hvorki almenningur né fyrirtæki – þar með talinn sjávarútvegurinn .
" | 30 