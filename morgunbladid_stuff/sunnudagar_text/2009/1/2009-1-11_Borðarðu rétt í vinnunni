Eftir Ásgeir Ingvarsson asgeiri@mbl.is HVER kannast ekki við að vera orkulaus í vinnunni , og freistast til að halda sér gangandi allan daginn á sykri og koffíni ? Eða háma yfir sig í mötuneytinu þegar eitthvað sérlega kræsilegt er í boði , en vera svo útþaninn og afkastalítill þegar aftur er komið að skrifborðinu ? Það gefur auga leið að rétt mataræði getur aukið vellíðan í vinnu og aukið afköst .
Einnig skiptir miklu fyrir þyngdarstjórnun að gefa því gaum hvað við borðum í vinnunni , enda verjum við þar löngum stundum , oft umkringd vínarbrauðum og rjómasósum sem verða til þess að tölurnar á vigtinni hækka og hækka með hverju árinu .
Verst að borða ekki neitt Að gefa líkamanum rétta næringu í vinnunni þarf ekki að vera erfitt eða dýrt , og hægt að komast langt á nokkrum góðum grunnreglum : " Algengustu mistökin eru að fólk borðar hreinlega ekki neitt yfir daginn , " segir Bertha María Ársælsdóttir matvæla- og næringarfræðingur " Þetta er fólk sem vinnur kyrrsetuvinnu , finnst það ekki eyða mikilli orku í vinnunni , en hættir svo til að grípa eitthvað orkuríkt í lok dags t.d. ef leiðin liggur framhjá söluturni eða bakaríi .
Um kvöldið byrjar fólk svo að borða og hefur litla stjórn á magni þess sem er innbyrt .
Það gefur auga leið að fólk fitnar af þessu , og raunar bara það að borða ekki morgunverð veldur því að líkaminn fer að spara orku í stað þess að nota hana .
" Bestu matarvenjurnar , að sögn Berthu felast í því að borða á 3-4 klst fresti yfir daginn , í hæfilegum skömmtum .
Það bæði viðheldur jafnvægi á blóðsykri og er gott fyrir holdafar og heilsu til lengri tíma .
" Með því að borða hollan mat með jöfnum bilum yfir daginn þarf maður ekki sælgæti – en sælgæti er einmitt nokkuð sem fólk grípur til vegna þess að líkamann vantar orku í snatri .
" Koffín er ekki endilega slæmt Margir hafa áhyggjur af því að kaffineyslan hjá þeim sé of mikil og óholl .
Bertha segir þó hæfilega neyslu á kaffi og öðrum koffíndrykkjum ekki hættulega heilsunni og því sé enginn sérstakur ávinningur af því að reyna að segja skilið við koffínið : " Það er auðvitað stór munur á milli þess að drekka 2-3 bolla yfir daginn eða þamba fleiri lítra .
Flestir fullorðnir þurfa og vilja koffín , enda hressir það okkur við og er ekki óeðlilegur hluti af mataræðinu .
Sósur og purur í mötuneytum Mötuneyti á vinnustöðum bjóða oft upp á bragðgóðan mat , en Bertha segir næringargildið ekki endilega alltaf til þess fallið að gera starfsfólkið hraust og afkastamikið .
" Því miður er allt of mikið um það að stefnt sé að því einu að búa til mat með sem minnstum tilkostnaði .
Það er líka algengt að boðið sé upp á feitan og þungan mat enda fellur hann oft í kramið hjá þeim sem bragða en hafa þarf í huga að þegar fólk borðar purusteikur , rjómasósur og brúnaðar kartöflur marga daga í viku þá er það fljótt að safnast utan á líkamann , " útskýrir Bertha .
" Vissulega getur verið meira vinna fyrir matreiðslumanninn í mötuneytinu að gera mat sem er bæði hollur og góður , og raunar fátt einfaldara en hella rjóma í pott og búa til bragðgóða en óholla sósu .
" Vínarbrauð og majónes Bertha segir raunar ekki endilega þörf fyrir heita máltíð í hádeginu , sérstaklega ef von er á heitum rétti um kvöldið og gæti verið ódýrara og hollara að fá sér t.d. skyr , brauð og ávöxt í hádeginu .
Það er hins vegar ekki mikill ávinningur að því að skipta mötuneytismatnum út fyrir tilbúna majónessamloku eins og nálgast má í kæli í mörgum fyrirtækjum : " Það er allt í lagi einstöku sinnum að grípa í slíkan rétt , en ef svona orkuríkur matur er orðinn daglegur hluti af mataræðinu þá eru áhrifin fljót að safnast upp og sjást á holdafarinu " segir hún .
" Sama má segja um vínarbrauðin og snúðana sem boðið er upp á með síðdegiskaffinu : Það er voða gaman að fá sætabrauð en áhrifanna fer að gæta þegar slíkt nammi er borðað fimm daga vikunar , allan ársins hring .
" Leiðir að betra mataræði í vinnunni * Borðaðu alltaf morgunmat .
* Stefndu að því að borða hæfilega skammta af hollum mat á 3-4 klst. fresti yfir daginn .
* Kaffi og koffíndrykkir eru ekki óhollir , en stilla þarf neyslunni í hóf .
* Namminart er til marks um það að óreiða sé komin á matmálstíma og matarval .
* Ef hafa á snarl við borðið hentar best að narta í grænmeti .
Hnetur eru hollar en innihalda mikla fitu .
* Ef mötuneytið í vinnunni býður upp á óhollan mat er auðvelt að útbúa nesti sem getur bæði verið hollt og ódýrt .
* Ef stunda á íþróttir eftir vinnu er gott að fá sér t.d. ávöxt klukkutíma áður til að gefa líkamanum orkuna sem hann þarf .
