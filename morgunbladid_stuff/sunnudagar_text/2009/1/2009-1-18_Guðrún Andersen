Guðrún Andersen fæddist í Vestmannaeyjum 22. ágúst 1933 .
Hún andaðist mánudaginn 15. desember síðastliðinn og var jarðsungin frá Seyðisfjarðarkirkju 20. desember .
Það heitir hjá okkur lögfræðingum " að fara út á djúpið " – þegar embættisprófi við Háskóla Íslands er lokið og fyrstu starfsskrefin eru tekin umfram lögfræðibókalestur – við það ógnandi hlutverk – að framkvæma sjálf lögin .
Það var mín gæfa að það var hin góða kona , Guðrún Andersen sýsluskrifstofugjaldkeri , sem gætti mín og leit eftir mér við mín fyrstu embættisstörf sem sýslufulltrúi sýslumanns Norður-Múlasýslu og bæjarfógeta Seyðisfjarðar – með sinni móðurlegri umhyggju .
Þannig lagaði hún hjá mér skyrtukraga og hálsbindið um hálsinn , alltaf fyrst á hverjum morgni á sýsluskrifstofu , hvern einasta morgun áður en starfsdagurinn hófst – því þar var erfitt fyrir mig með mína sextíu sentimetra upphandleggsvöðva að gera það vel sjálfur .
Við áttum frá upphafi góð samskipti og ég lærði að meta þessa afburðargreindu konu sem Guðrún var og hefði hún náð langt á menntabraut og orðið háskólaborgari hefði hún átt möguleika á því – en hún átti stormasama ævi .
Guðrún er alltaf í mínum huga " Mutter Courage " í jákvæðustu merkingu þeirrar fögru táknmyndar heimsleiklistarbókmennta .
Þessir hugrökku móðureiginleikar hennar komu best fram þegar ég í embættisnafni skipaði hana réttargæslukonu í meintu kynferðisafbrotamáli – því hún gegndi hlutverki réttargæslukonu í því erfiða meinta sakamáli betur en nokkur lögfræðingur sem ég hef síðan umgengist – fyrr og síðar .
Ég hef sent Guðrúnu jólakort , núna í tæp tuttugu ár , þaðan sem ég hef búið í heiminum , alla leið frá í San Diego , Kaliforníuríki , Bandaríkjum Norður-Ameríku , frá Hollandi eða þar sem ég bjó lengst – frá Hamborg í Þýskalandi .
Það voru því sorglegar fréttir að lesa dánarfregn hennar og fallegar minningargreinar um hana í Morgunblaðinu .
Þakka þér fyrir , Guðrún ! – Þinn Donni , Halldór Eiríkur S. [ igurbjörnsson ] Jónhildarson .
