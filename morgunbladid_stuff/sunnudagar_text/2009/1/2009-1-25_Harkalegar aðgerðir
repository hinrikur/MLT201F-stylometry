UM SÍÐUSTU áramót tóku gildi tvær reglugerðir um komugjöld í heilbrigðisþjónustu , önnur fyrir sjúkratryggða og hin fyrir ósjúkratryggða .
Þetta þýðir að nú eiga notendur heilbrigðiskerfisins að borga komugjald fyrir þjónustu eða meðferð sem þeir fá á heilbrigðisstofnunum .
Eins og háttur Alþingis og heilbrigðisráðuneytisins er í svona málum þá eru upplýsingar um svona lagað birtar í fjölmiðlum áður en og stundum í stað þess að tala við starfsmenn og / eða notendur þjónustunnar .
Eðlilega er fólk ekki sátt við svona vinnubrögð og á mínum vinnustað eru bæði notendur og heilbrigðisstarfsmenn uggandi yfir framvindu mála .
Samkvæmt nýju reglugerðinni og tímasetningu hennar þá er alls ekki á hreinu hversu mikið , hve oft , fyrir hvað og hvort mögulegt sé að rukka fólk fyrir þjónustu eða meðferð aftur í tímann .
En það er alveg á hreinu að þetta mun hafa í för með sér aukin útgjöld fyrir notendur þjónustunnar .
Sem betur fer eru einhverjir heilbrigðisstarfsmenn sem vilja og eru að athuga hvort eitthvað sé hægt að gera til að koma í veg fyrir að þessi gjaldskrárbreyting bitni harkalega á notendum heilbrigðisþjónustunnar .
Ég segi harkalega því það er borin von að koma í veg fyrir að svona aðgerðir bitni á fólki , eins og þeim sem lifa á örorku- , ellilífeyri eða atvinnuleysisbótum einum saman .
Við þessar gjaldskrárbreytingar má líka segja að hækkanir bóta , styrkja og frítekjumarka hjá elli- og örorkulífeyrisþegum sem tóku gildi 1. janúar sl. séu í sumum tilfellum farnar fyrir lítið .
Mér finnst það ekki rétt af háttvirtum heilbrigðisráðherra að setja þessa reglugerð á núna þegar ástandið er eins og það er .
Ef þetta er hugsað sem sparnaður til lengri tíma þá held ég að sá tími sé alltof langur .
Þeir elli- og örorkulífeyrisþegar sem þegar þurfa eða eru að fá þjónustu frá heilbrigðiskerfinu geta ekki greitt aukalega í hverjum mánuði í svo langan tíma .
Það að vera veikur og þurfa að leita eftir þjónustu en sjá fram á að geta ekki greitt reikninga er hvorki batahvetjandi né stuðlar það að betri líðan .
Það telst varla heilsusamlegt að safna upp skuldum .
Þegar þetta er skrifað berast fréttir af því að þingmenn hafi fengið 2,6 milljónir í dagpeninga frá bankahruninu .
Af þeim sautján þingmönnum sem þarna eru taldir upp eru fjórir úr heilbrigðisnefnd Alþingis og fengu þeir rúmlega hálfa milljón í dagpeninga fyrir 10 daga .
Var ekki talað um eftir bankahrunið að nú ætti að spara ? En eiga sjúklingar , elli- eða örorkulífeyrisþegar að safna skuldum svo ríkið geti sparað ? BERGÞÓR G. BÖÐVARSSON , fulltrúi notenda á geðsviði LSH .
Frá Bergþóri G. Böðvarssyni 