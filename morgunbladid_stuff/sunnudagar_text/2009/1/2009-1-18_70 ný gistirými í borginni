Eftir Gunnhildi Örnu Gunnarsdóttur gag@mbl.is NÝTT farfuglaheimili fyrir 70 gesti rís í miðborg Reykjavíkur nú í miðri kreppunni .
Farfuglaheimili , ferðaskrifstofa sem rekur gistiheimili fyrir þá sem kjósa að gista ódýrt en við góðan aðbúnað , hafa ákveðið að opna heimilið á fjórum hæðum við Vesturgötu og það eftir mánuð .
Herbergin verða átján , fyrir 2-8 gesti , flest með baðherbergi .
Sigríður Ólafsdóttir , rekstrarstjóri Farfuglaheimila , segir samtökin hafa séð efnahagslægðina í samfélaginu sem tækifæri .
Meirihluti gesta sé útlendingar en allir séu velkomnir .
" Markhópurinn er fólk sem vill hitta annað fólk , gista ódýrt en með gæðin í fyrirrúmi .
Það planar ferðir sínar með okkar aðstoð , " segir Sigríður .
Nær fullbókað hefur verið á Farfuglaheimilinu í Laugardalnum , þar sem pláss er fyrir um 170 manns , allt árið um kring , viðskiptavinirnir verið mjög ánægðir en margir þó nefnt að þeir vildu vera nær miðbænum .
" Þannig að við komum nú til móts við þá gesti .
" Sigríður segir að þau hjá Farfuglaheimilum finni nú að nýr markhópur sæki í þjónustuna .
" Það eru þeir sem bóka með stuttum fyrirvara þar sem krónan er svo hagstæð .
Fólkið vill gista ódýrt og eyða því sem það hefur á milli handanna í upplifanir ; ferðir og afþreyingu .
" Samtökin eru í samstarfi við Hostelling International og eru 4.000 gistiheimili rekin undir því merki um allan heim .
" Við fögnum 70 ára afmæli í ár og finnst því frábært að geta látið gamlan draum um að reka gistiheimili í miðbænum rætast og bjóða upp á nýjan gistimöguleika þar .
" Í hnotskurn » Farfuglar eiga aðild að stærstu gistihúsakeðju í heimi , Hostelling International .
27 farfuglaheimili eru á vegum samtakanna hér á landi .
Nýja heimilið verður við Vesturgötu þar sem bókabúð Braga var .
» Erna Hauksdóttir , framkvæmdastjóri Samtaka ferðaþjónustunnar , segir nýja gistiheimilið enn eitt blómið í garð íslenskrar ferðaþjónustu .
