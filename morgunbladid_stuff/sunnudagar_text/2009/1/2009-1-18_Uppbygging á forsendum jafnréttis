Miklar umræður um stöðu jafnréttismála á Íslandi fóru fram á jafnréttisþingi sem haldið var á föstudaginn .
Þar kom út af fyrir sig ekkert nýtt fram um stöðuna eins og hún er .
Það er vitað mál að enn er mjög langt í land að fullu jafnrétti kynjanna sé náð .
Það var hins vegar athyglisverð nýjung að karlar voru stór hluti fundargesta og þar á meðal allmargir karlar í valda- og áhrifastöðum .
Það vekur vonir um betri árangur í jafnréttisbaráttunni .
Hann næst ekki nema karlar og konur berjist þar hlið við hlið en ekki kynin hvort gegn öðru .
Algengur útgangspunktur í máli þeirra , sem kvöddu sér hljóðs á jafnréttisþinginu , var að gæta yrði að jafnrétti kynjanna við þá endurreisn íslenzks efnahagslífs sem nú fer í hönd .
Þórólfur Árnason , forstjóri Skýrr , benti á árangur fyrirtækja þar sem bæði kyn koma að stjórnun .
Hann sagði að það væri einfaldlega góður bisness að gæta að jafnrétti kynjanna í fyrirtækjarekstri .
Jóhanna Sigurðardóttir félagsmálaráðherra talaði á sama veg .
Hún sagði furðulegt að atvinnulífið skyldi ekki átta sig á sóunni sem fælist í því að útiloka helming mannauðsins frá virkri þátttöku við uppbyggingu , rekstur og stjórnun fyrirtækja .
Raunar væri það forkastanlegt og ólíðandi .
Ráðherra vitnaði til rannsókna sem sýna fram á að fyrirtæki , þar sem konur og karlar stjórna saman , ná betri árangri en fyrirtæki þar sem karlarnir eru einir við völd .
Rannsóknir sýna ennfremur að konur eru varfærnari í fjármálum en karlar .
" Ég get ekki varist þeirri hugsun hvort við hefðum farið eins illa út úr fjármálakreppunni og raun ber vitni ef konur hefðu verið virkari þátttakendur í stjórnun þeirra atvinnu- og fjármálafyrirtækja og eftirlitsstofnana sem mestu réðu um að svo fór sem fór .
Ég hef sannarlega mínar efasemdir í þeim efnum , " sagði Jóhanna Sigurðardóttir .
Ráðherrann er ekki ein um að hafa slíkar efasemdir .
Það er algjört lykilatriði við uppbyggingu atvinnu- og fjármálalífsins að bæði karlar og konur stýri þeirri endurreisn .
Ráðherra sagðist íhuga löggjöf um kynjakvóta .
Slík löggjöf ætti að vera óþörf .
Þetta mál snýst ekki eingöngu um réttlæti og sanngirni , heldur líka um góðan rekstur og hagsæld þjóðarinnar .
Félagsmálaráðherra sagði réttilega að Ísland hefði einfaldlega ekki efni á því að mismuna kynjunum .
Það ber að hafa í huga að konum fjölgar ekki í stjórnunar- og áhrifastöðum nema karlar víki til hliðar .
En gera má ráð fyrir að á næstunni verði fleiri slíkar stöður lausar en oft áður .
Og jafnrétti í atvinnulífinu og pólitíkinni næst ekki heldur nema jafnrétti náist inni á heimilunum .
Þar þurfa karlarnir að koma sterkari inn .
