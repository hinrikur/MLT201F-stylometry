Þetta er í fyrsta skipti sem sett er af stað námskeið í fatahönnun og fatasaum sem beinist sérstaklega að ungu fólki , en ég tel það tímabært og á kannski einkar vel við á þessum tímum sem við erum að ganga í gegnum , " segir Ásdís .
Ekki byrjandi í faginu Ásdís Jóelsdóttir er fata- og textílhönnunarkennari og hefur kennt fatasaum og fatahönnun á námskeiðum hjá Mími frá árinu 1986 eða í 22 ár , jafnframt því hefur hún kennt fatahönnun og fatasögu við Fjölbrautaskólann í Garðabæ frá árinu 1993 .
Hún hefur einnig gefið út bækur um sniðteikningu og fatasögu sem notið hafa mikilla vinsælda og eru kennslubækur í grunn- og framhaldsskólum og einnig á háskólastigi .
Einnig lauk hún nýverið meistararitgerð frá Háskólanum á Bifröst sem fjallar um sögu og þróun fatagerðar- og fatahönnunar á Íslandi .
" Áhugi á fatagerð og fatahönnun hefur verið sleitulaus frá því ég byrjaði með námskeiðin árið 1986 .
Áhuginn var þá líka að byrja að þróast meira í átt að skapandi einstaklingshönnun með mikla framtíðarmöguleika í lista- og viðskiptalífinu , heldur en áður hafði verið , það var meira sem hagnýt þekking fyrir heimavinnandi húsmæður eða láglaunagrein í færibandavinnu atvinnulífsins " segir Ásdís .
Flókið en skemmtilegt ferli " Í dag er ný og skapandi kynslóð ungs fólks sem hefur fengið það í vöggugjöf að sköpun krefst þekkingar og til að ná árangri þarf að hafa fyrir hlutunum .
Gæði skipta þar einnig miklu máli .
Þekking í hönnun og sníðagerð og saumaskapur er langt og ótrúlega skemmtilegt ferli þar sem höfundurinn að hinu tilbúna verki fylgir flíkinni eftir alla leið frá hugmynd að veruleika , það er skapar útlit , velur hráefni og liti , býr til snið , sníður úr efninu og saumar síðan .
Og síðast en ekki síst að klæðast flíkinni og vekja athygli með eigin hugverki , vel hönnuð og saumuð flík er listaverk á hreyfingu .
" Sumir af nemendum Ásdísar hafa ekki látið staðar numið við stutt námskeið í fatasaumi og fatahönnun , en haldið áfram og gerst hönnuðir .
" Sumir hafa haldið áfram í Listaháskóla Íslands og nokkrir hafa haldið til útlanda til að nema fatahönnun og fatasaum við erlenda háskóla eða fagskóla .
Svo eru auðvitað margir sem hafa tekið listnámsbrautir í framhaldsskólunum og þar nýtt sér eitthvað af því sem þeir hafa lært hjá mér , " segir Ásdís .
Hún leggur líka áherslu á að hönnun alls konar flíka og saumaskapurinn nýtist einnig í daglegu lífi .
" Það er til dæmis vinsælt að endurnýta gömul föt og gamalt efni .
Mörgum finnst gaman að hanna nýtt og sauma upp úr gömlum flíkum , dúkum , gardínum eða öðrum efnum .
Það finnst mér alltaf skemmtilegt , en grundvallarkunnáttan verður helst að vera fyrir hendi svo vel sé að verki staðið .
Svo getur oft verið erfitt að finna föt við hæfi og vöxt og þá kemur saumakunnáttan sér einkar vel , " segir Ásdís .
Fatasaga er mannkynssaga " Á námskeiðunum hef ég einnig tekið fyrir stutt myndayfirlit um fatasöguna , en sá þáttur er nauðsynlegur til að koma á framfæri verk- og tæknimenningu greinarinnar sem mikilvægum hluta af hámenningarsamfélögum fortíðar og áhrifavöldum nútíðar , saga fatnaðar er einnig mannkynssaga .
Síðan má ekki gleyma því að hægt er að spara ótrúlegar fjárhæðir með því að sauma sjálfur , auk þess sem það er í tísku núna að endurnýta og sauma upp úr eldri og notuðum fatnaði .
Þegar kreppir að fær hagkvæmni , aukin þekkingaröflun og eigin sköpun byr undir báða vængi og þá er tilvalið að fara á stutt og innihaldsrík námskeið .
" Hjá Mími er boðið upp á fjölbreytt námskeið í gerð fatnaðar , meðal annars fatasaum fyrir byrjendur , fatahönnun og sérstök saumanámskeið fyrir unglinga , en þau tengjast einnig svokölluðum frístundakortum sem Reykjavíkurborg býður upp á .
kristjanlg@gmail.com 