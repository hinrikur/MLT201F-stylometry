Eftir Svanhvíti Ljósbjörgu svanhvit@mbl.is Danskar sjónvarpsþáttaseríur hafa verið mjög vinsælar hér á landi undanfarin ár og ber þá hæst seríur á við Kroniken , Matador og Örninn .
Seríurnar hafa verið vinsælar víða annars staðar og vilja margir meina að nú sé gullöld í leiknu sjónvarpsefni í Danmörku .
Í byrjun mars heldur Endurmenntun Háskóla Íslands námskeið sem ber nafnið Danski sjónvarpsseríugaldurinn en þar verður farið í hugmyndafræðina á bak við dönsku þættina .
Sveinbjörn I. Baldvinsson handritshöfundur leiðbeinir á námskeiðinu en hann vann að dönsku seríunum Taxa og Forsvar .
" Á námskeiðunum verður leitast við að svara þeirri spurningu hvað það sé sem gerir það að verkum að dönsku seríurnar slá í gegn .
Það varð ákveðin breyting um miðjan tíunda áratug síðustu aldar og það má segja að Taxa sé fyrsta serían í þessari nýbylgju í dönsku sjónvarpi .
Það er engin tilviljun hvernig þessi nýbylgja kom til og hvað var gert til þess að svo mætti verða .
" Fundu ákveðin svör Sveinbjörn segir að Danirnir hafi ekkert endilega fundið upp hjólið hvað varðar vinsældir sjónvarpssería .
" Þeir skoðuðu markvisst hvað það væri sem gerði það að verkum að fólk horfði á seríur frá öðrum löndum viku eftir viku og veltu fyrir sér hvernig væri best að skapa eitthvað álíka úr eigin veruleika .
Það var sú grundvallarspurning sem þeir lögðu upp með og segja má að þeir hafi fundið ákveðin svör .
Námskeiðið heitir sjónvarpsseríugaldur og það er nú oft þannig að á bak við það sem manni finnst vera galdur , að það er engin fjölkynngi á bak við það þegar upp er staðið .
Þetta er spurning um vinnu , fagþekkingu og metnað , " segir Sveinbjörn og bætir við að óhætt sé að segja að það sé gullöld í leiknu sjónvarpsefni hjá Dönum .
" Núorðið vinna Danir sjónvarpsseríurnar í samvinnu við önnur lönd og fjármagna þær að verulegu leyti utan frá því þær eru fyrirfram seldar .
En þetta er ekki tilviljun og þetta er ekki heppni .
Það er mikil þróunarvinna og miklar pælingar á bak við þetta .
" Á bernskuskeiði Aðspurður af hverju Íslendingar séu svona hrifnir af dönsku þáttunum segist Sveinbjörn telja að það sé vegna þess að þeir séu nær okkar veruleika en margar aðrar seríur .
" Lengst af höfum við heldur ekki haft neitt íslenskt efni af þessu tagi til að horfa á en það virðist sem betur fer vera að vænkast .
Íslensk sjónvarpsseríugerð er komin mjög vel af stað en er á bernskuskeiði .
Við erum ekki ennþá farin að gera langar seríur af þessu danska tagi heldur erum við fyrst og fremst að gera fjögurra eða sex þátta seríur .
Það gilda önnur lögmál um þannig seríur , " segir Sveinbjörn sem hefur skrifað tvær íslenskar sjónvarpsþáttaseríur , Mannaveiðar og Hamarinn sem verður sýndur í haust .
" Auðvitað fer ekki hjá því að maður reyni að læra af eigin reynslu af að hafa unnið við langar danskar seríur en þetta er auðvitað ekki alveg það sama .
" Höfundur Önnu Pihl mætir Námskeiðið hefst 11. mars og alls er hist fjórum sinnum .
" Það sem er ætlunin að gera þessi kvöld er að skoða brot úr einhverjum af þessum seríum og fjalla um hvað við sjáum , hvað er á bak við þetta og hvað það er sem gerir það að verkum að þetta nær til áhorfenda með þeim hætti sem það hefur gert .
Svo fáum við til okkar gest , Dorte W. Høgh , sem hefur meðal annars skrifað töluvert af hinni vinsælu seríu um lögreglukonuna Önnu Pihl .
Ég geri ráð fyrir því að hún fjalli sérstaklega um þá reynslu .
" 