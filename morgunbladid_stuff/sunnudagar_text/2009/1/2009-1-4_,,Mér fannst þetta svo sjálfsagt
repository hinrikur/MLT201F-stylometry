HALLDÓR Einarsson , eigandi Henson og fyrrum knattspyrnumaður , segist vonast til þess að stytta af Alberti Guðmundssyni muni rísa á næsta ári .
Halldór átti hugmyndina að því að Alberti yrði sýndur þessi sómi en Albert var fyrsti Norðurlandabúinn sem gerðist atvinnumaður í knattspyrnu .
Halldór situr í nefnd sem vinnur að málinu og segir að meiningin sé að styttan verði reist við aðalinngang höfuðstöðva KSÍ við Laugardalsvöll .
, , Það er ansi langt síðan ég fékk þessa hugmynd .
Ef ég á að giska þá hefur það væntanlega verið árið 1997 .
Ég hringdi í Eggert Magnússon , þáverandi formann KSÍ , og ég hélt satt að segja að við myndum bara ganga í málið .
Mér persónulega fannst þetta bara svo sjálfsagt og ég hélt að Eggert myndi kaupa þessa hugmynd .
Við færum svo í það að safna peningum í þetta .
Ég hafði mjög mikla trú á því að hægt væri að gera þetta með átaki .
Ég vildi að styttan yrði vígð á meðan Brynhildur ekkja Alberts var ennþá á lífi .
Ég sá fyrir mér að félögin sem Albert spilaði með myndu senda einhverja leikmenn sem væru nýlega komnir á aldur sem atvinnumenn .
Þeir skipuðu lið sem léki á móti úrvalsliði fyrrverandi landsliðsmanna eins og Ásgeirs Sigurvinssonar og Atla Eðvaldssonar .
Þannig sá ég þetta fyrir mér , " sagði Halldór þegar hann rifjar þetta upp fyrir Morgunblaðið .
Hann segir Eggert ekki hafa sýnt málinu mikinn áhuga en hins vegar hafi komist skriður á málið þegar Geir Þorsteinsson tók við formennsku hjá KSÍ í fyrra .
Halldór segir það hafa komið sér verulega á óvart að hugmyndin skyldi ekki eiga hljómgrunn hjá KSÍ á sínum tíma : , , Mér fannst þetta alveg sjálfsagt enda sá ég þessa styttu aldrei skyggja á einhverja aðra íslenska knattspyrnumenn .
Mér fannst þetta eiga við vegna þess að Albert var alger frumherji í boltanum .
Hann var sá fyrsti sem fetaði þessa leið í atvinnumennskuna og síðar verður hann svo mikill áhrifavaldur fyrir íslenska knattspyrnu .
En það leggst bara til viðbótar .
Það vill bara svo frábærlega til að hann gerðist síðan þessi forystumaður sem kom svo mörgu í verk .
" Í nefndinni sitja ásamt Halldóri þeir Jón Gunnlaugsson , Júlíus Hafstein og Ingi Björn sonur Alberts : , , Það er búið að gera drög að þessu og á næstunni munum við hitta arkitektinn til þess að ákveða staðsetninguna .
Helgi Gíslason myndhöggvari mun gera styttuna .
Sá hinn sami og hefur gert myndirnar af borgarstjórunum og þess vegna er hann alveg ofboðslega upptekinn manngreyið , " segir Halldór léttur en bætir við að hann sé afskaplega ánægður með að málið sé komið á rekspöl .
| 12 