Það getur verið vandasöm fjárhagsleg ákvörðun að fara í nám .
Bæði þarf að greiða fyrir kennsluna , en námið getur líka komið niður á launuðum störfum .
Námslán eru einkum í boði á háskólastigi og því verður seint haldið fram að framfærslulánin dugi að fullu fyrir eðlilegu uppihaldi , hvað þá hjá barnafólki .
" Fólk þarf auðvitað að skoða vel skuldbindingar sínar gagnvart öðrum .
Ákvörðun um að hefja nám er líklegast tekin í samráði við aðra fjölskyldumeðlimi , til þess að skapa bæði tíma og svigrúm .
Miklu skiptir líka að njóta sín í því námi sem maður velur sér , " segir Jónína Kárdal , náms- og starfsráðgjafi hjá Háskóla Íslands .
" Að mínu mati auðgar allt nám andann og um leið er verið að búa viðkomandi undir fjölbreytt störf á vinnumarkaði .
Ávinningur af námi eru aukin tækifæri , bæði persónuleg og starfsleg .
" Arnheiður Gígja hjá Mími-símenntun segist reikna með að menntun sé yfirleitt góð fjárfesting .
" Fólk styrkir óneitanlega stöðu sína á vinnumarkaði .
Kannski skilar námið sér ekki alltaf í hærri launum , en að sama skapi má reikna með að fólk sem er duglegt að sækja námskeið og dýpka þekkingu sína þyki eftirsóknarverðari starfskraftar og standi betur að vígi á samdráttartímum .
" 