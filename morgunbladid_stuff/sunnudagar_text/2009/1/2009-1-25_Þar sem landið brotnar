Landeigendur við Hvalfjörð eru sannfærðir um að efnistaka Björgunar ehf. á botni fjarðarins hafi valdið óbætanlegu landbroti og fara fram á að hún verði stöðvuð .
Björgun telur umhverfisáhrif aftur á móti óveruleg og heldur áfram að dæla enda þótt áhöld séu um lögmæti gildandi bráðabirgðaleyfis .
Niðurstöðu úr umhverfismati er beðið .
Eftir Orra Pál Ormarsson orri@mbl.is Sú var tíðin að fjaran á Melum á Kjalarnesi var vettvangur leikja og annarra uppátækja enda var fjöruborðið þakið mjúkum sandi .
Um það vitna bræðurnir Einar , Oddgeir og Guðni Indriðasynir sem ólust þar upp .
Bræðurnir minnast þess að faðir þeirra hafi lagt hrognkelsanet á hverju vori sem vitjað var um daglega ef veður leyfði .
Báturinn var svo dreginn upp úr fjörunni á dráttarvél – Ferguson 35 – án vandkvæða og ekki þurfti að laga niðurkeyrsluna í fjöruna að vori .
Guðni , sem er yngstur , minnist þess líka að hafa fylgst fullur lotningar með bræðrum sínum kitla bensíngjöfina á forláta Willys-jeppa á öndverðum áttunda áratugnum þegar þeir voru að búa sig undir bílprófið .
Já , frelsið er óheft í sveitum landsins .
Nú er öldin önnur .
Oddgeir upplýsir að hann hafi nýverið álpast á fjórhjóli niður í fjöru og fljótt komist að raun um að hún er orðin ófær öllum farartækjum .
Skýringin er einföld , allt fína efnið er horfið og aðeins klappir og stórgrýti eftir .
Það er ekki bara erfiðara að athafna sig í fjörunni en áður , aldan brotnar nú af meiri þunga á klettaströndinni þar sem yfirborðið hefur lækkað um allt að einn metra .
Hraði öldunnar er háður dýpinu sem hún ferðast yfir , hann eykst með auknu dýpi eins og gapandi moldarbarðið gefur til kynna .
" Undanfarin tvö til þrjú ár hefur maður ekki séð neinn mun á fjörunni sjálfri , sandurinn er löngu farinn , bara bökkunum og klettunum .
Nú brotna þeir jafnt og þétt niður , " segir Guðni .
Öllum sem koma í fjöruna á Melum er ljóst að koss öldunnar hefur sært hana svöðusári .
" Sári sem sennilega mun aldrei gróa , " fullyrðir Guðni .
" Það munu líða aldir áður en þessar fjörur verða aftur fullar af sandi , verði þær það nokkurn tíma .
" Bein afleiðing efnistöku En hvað veldur þessu strandrofi ? " Það blasir við .
Strandrofið er bein afleiðing efnistöku á hafsbotni hér í Hvalfirðinum .
Hvorki veðurfar né aðrir þættir skýra þetta , " segir Guðni og horfir út á fjörðinn .
Hann hefur búið svo til alla tíð við Hvalfjörðinn , nú í Laufbrekku sem er steinsnar frá Melum , og ætti að vita hvað hann syngur .
Og fjörur hafa spillst víðar en á Melum .
Blaðamaður fylgir Guðna einnig niður í fjöru á Saurbæ , Hjarðarnesi og Arnarholti og hvarvetna er skaðinn augljós .
Fína efnið er á bak og burt og grófleikinn einn eftir .
Sigursteinn Jósefsson , einn eigenda Hjarðarness , segir ölduna áður hafa brotnað sextíu til sjötíu metra fyrir utan stórstraumsfjöru þar en breyting hafi orðið á snemma á þessari öld eftir að 66 þúsund volta sæstrengur , sem lá yfir fjörðinn úr landi Hjarðarness , var fjarlægður .
Við það batnaði aðgengi Björgunar .
Núna kemur aldan alla leið upp á land með tilheyrandi túnskemmdum , að sögn Sigursteins .
Máli sínu til stuðnings bendir hann á , að vegur sem undirbúningsnefnd Spalar lét byggja upp í fjörunni 1984 og var í góðu lagi þegar stórvirkar vinnuvélar á vegum Ístaks voru þar á ferð 1997 sé nú horfinn eins og dögg fyrir sólu .
Anna Sigurðardóttir , bóndi í Saurbæ , rifjar upp að hún hafi fram á allra síðustu ár tínt skeljar , kuðunga og litríka steina í fjörunni en nú sé þar ekkert nema stórgrýti að finna .
Þá er þaragróðurinn steinhættur að láta á sér kræla .
Í flæðarmálinu getur að líta leifar af varnargarði sem orðið hefur öldunni að bráð .
Þegar Anna er spurð hvenær hann hafi verið reistur kemur svarið á óvart : " Árið 1979 .
" Höfðu varla undan að dæla " Íbúar hér á svæðinu fóru að veita landbrotinu athygli á árunum eftir 1970 , " upplýsir Guðni , " og á undanförnum áratug hefur hallað verulega undan fæti enda jókst efnistakan jafnt og þétt í góðærinu meðan þenslan var sem mest í byggingariðnaði .
Skipin höfðu á tímabili varla undan að dæla efni upp af hafsbotninum .
Það hefur af skiljanlegum ástæðum borið minna á þeim frá því í október .
" Kreppan er sumsé ekki alslæm , í þessu tilfelli stuðlar hún alltént að landvernd , að því gefnu að kenningar landeigenda við Hvalfjörð séu réttar .
Snemma á síðasta ári fóru Guðni og Einar Indriðasynir , Sigursteinn , Þorkell G. Hjaltason , auk sveitarstjórna Kjósar- og Hvalfjarðarhrepps fram á það við Orkustofnun , sem veitir leyfið , að efnistaka Björgunar yrði stöðvuð .
Ekki hefur verið orðið við því en mat á umhverfisáhrifum efnistökunnar stendur nú yfir .
Framkvæmdaraðilinn , Björgun ehf. , sendi frá sér frummatsskýrslu í október síðastliðnum sem unnin var af verkfræðistofunni Mannviti og Jarðfræðistofu Kjartans Thors ehf. Niðurstaða skýrslunnar er sú að með tilliti til þeirra viðmiða sem litið er til við mat á vægi áhrifa , telji framkvæmdaraðili að frekari efnistaka Björgunar í Hvalfirði komi til með að hafa óveruleg umhverfisáhrif í för með sér á heildina litið .
Mörk náma færð út á meira dýpi Til þess að meta möguleg umhverfisáhrif framtíðarvinnslu voru samkvæmt skýrslunni unnir líkanreikningar sem gefa til kynna hvort stækkun efnisgryfja hafi áhrif á strandrof .
Var niðurstaðan sú að stækkun námanna gæti aukið álag á tvö strandsvæði .
Af þeim sökum hafa mörk námanna tveggja , sem eru Kiðafell og Eyri , verið færð út á meira dýpi og námurnar því minnkaðar .
Björgun telur ekki að álag aukist á önnur strandsvæði vegna stækkunar náma .
Efnistakan fer fram úr malarhjöllum frá Nútíma .
Unnið hefur verið efni úr slíkum hjöllum á landi víða á höfuðborgarsvæðinu .
Ekki er talið að malarhjallarnir búi yfir sérstöku verndargildi enda hefur það ekki komið til tals til þessa við aðra efnistöku , segir í skýrslunni .
Áhrif áframhaldandi efnistöku á jarðfræði svæðisins eru því talin óveruleg .
Ekki eru allir tilbúnir að taka undir þetta og hefur skýrslan verið harðlega gagnrýnd af ýmsum aðilum , ekki síst Sigursteini og þeim Indriðasonum , auk þess sem Orkustofnun hefur gert athugasemdir við hana .
Guðni segir skýrsluna meingallaða , enda sé ekki við öðru að búast þegar Björgun velji sér sjálf aðila til að vinna hana .
" Framkvæmdaraðilinn kaupir umhverfismatið og ekki fer hann að kaupa mat sem bannar honum framkvæmdina .
" Orkustofnun vekur athygli á því í umsögn sinni að í skýrsluna vanti umfjöllun um athugasemdir landeigenda á Kjalarnesi og sveitarstjórna í Kjósarhreppi og Hvalfjarðarsveit sem hafi borist Orkustofnun á undanförnum árum og Björgun hafi fengið til umfjöllunar .
" Þetta er málið í hnotskurn , " segir Guðni .
" Við tölum fyrir daufum eyrum .
" Gunnlaugur Kristjánsson , forstjóri Björgunar ehf. , segir tillit tekið til andmæla landeigenda í matsskýrslu sem Skipulagsstofnun hefur nú til umsagnar .
Gerir hann ráð fyrir að hún verði birt á næstu vikum .
Efnistakan hófst árið 1963 Björgun ehf. hóf efnistöku af hafsbotni í Hvalfirði við Hvalfjarðareyri árið 1963 , að því er fram kemur í umsögn Orkustofnunar .
Hún hafði því staðið í 27 ár áður en lög nr. 73/1990 um eignarrétt íslenska ríkisins að auðlindum hafsbotnsins voru sett .
Orkustofnun telur rétt að benda á , að Björgun hefur ekki haft samfellt leyfi frá iðnaðarráðuneytinu .
Leyfi fyrirtækisins til efnistöku , m.a. í Hvalfirði , ná yfir tímabilin frá 28. ágúst 1990 til 6. júní 2005 , frá 13. febrúar 2006 til 6. júní 2006 , frá 13. nóvember 2006 til 1. september 2008 og frá 5. september 2008 til 1. mars 2009 .
Þegar lög um auðlindir á hafsbotni tóku gildi árið 2000 og lög um umhverfismat árið 2006 var langtímaleyfi Björgunar fellt niður .
Björgun kærði niðurfellinguna en dómur féll á þá vegu að fyrirtækinu væri skylt að láta framkvæma matið og niðurfelling stæði .
Niðurstaða Hæstaréttar var á sama veg .
Nú eru í gangi þrjú umhverfismöt , fyrir Hvalfjörð , Kollafjörð og Syðra-Hraun .
Leyfið sem nú er í gildi er til bráðbirgða .
Í kjölfar lagabreytingar síðastliðið vor fól iðnaðarráðherra Orkustofnun að fara með leyfisveitingarvald að öllu leyti frá og með 1. ágúst 2008 .
Í svari orkumálastjóra , Guðna A. Jóhannessonar , til Sigursteins Jósefssonar , dagsettu 28. febrúar 2008 , segir að eftir 1. september sama ár verði ekki um efnistöku að ræða á svæðinu , nema fyrir liggi ásættanleg niðurstaða úr mati á umhverfisáhrifum , enda óheimilt að veita áframhaldandi leyfi til framkvæmda nema fyrir liggi niðurstaða úr slíku mati og álit Skipulagsstofnunar skv. 13. gr. laga nr. 106/2000 .
Þrátt fyrir að matið lægi ekki fyrir lét dæluskip Björgunar í haf 5. september sl. í skjóli bráðabirgðaleyfis frá iðnaðarráðuneytinu .
Þessu undi Sigursteinn ekki enda leyfisveitingarvaldið ekki lengur á hendi ráðuneytisins og kvartaði hann til umboðsmanns Alþingis .
Álits hans er nú beðið .
Í bráðabirgðaleyfinu kemur fram að efnistöku skuli haldið eins langt frá landi og kostur er og ekki nær landi en 500 metrum frá stórstraumsfjöruborði á eftirfarandi námasvæðum : Saltvík ( Kollafirði ) , Brekkuboða , Laufagrunni , Kiðafelli og Kiðafellstungu .
Í leyfinu kemur einnig fram að efnistaka er ekki leyfð á eftirfarandi skilgreindum námasvæðum í Hvalfirði : Eyri , Maríuhöfn og Hálsnesi , Hrafnseyri .
Þar sem álit Skipulagsstofnunar í mati á umhverfisáhrifum efnistöku á ofangreindum svæðum liggur ekki fyrir takmarkast efnistaka úr hverri námu við þau mörk sem sett eru í lögum um mat á umhverfisáhrifum um matsskyldu slíkra framkvæmda .
Sigursteinn Jósefsson hefur miklar efasemdir um að Björgun virði téð mörk á Laufagrunni sem er úti fyrir Hjarðarnesi .
" Þeir dæla miklu nær landi , ég hef heyrt í þeim kveikja í sígarettu um borð .
Svo nálægt eru þeir .
Annars veit enginn fyrir víst hvar þeir eru að dæla , ekki einu sinni þeir sjálfir .
" Einar Indriðason segir eftirliti með dælingunni verulega ábótavant hér á landi en hann veit til þess að rafeindabúnaður sé í sambærilegum skipum í Bretlandi og fyrir vikið hægur leikur að fylgjast með þeim .
" Ég spurðist fyrir um það hjá Umhverfisstofnun hvernig þessu regluverki er háttað í öðrum löndum en fékk engin svör .
Þá ritaði ég umhverfisráðherra bréf í byrjun desember sl. en því hefur ekki enn verið svarað , " segir hann .
Efnistaka á allt að 40 m dýpi Efnistaka Björgunar fer fram með dæluskipum sem dæla efni af hafsbotni .
Skipin hafa búnað til efnistöku á allt að 40 metra dýpi og er burðargeta þeirra annars vegar 280-300 m 3 og hins vegar 1.200 til 1.400 m 3 .
Efnistakan hefur farið fram með svonefndri holudælingu .
Með því er átt við að dælurörið er látið gera holu í efnið og síðan dælt úr henni .
Þegar komið er niður úr efnislaginu er holan síðan stækkuð í lárétta stefnu í þær áttir sem efnislinsan liggur .
Í tveimur námum , Laufagrunnsnámu og Hálsnesnámu , stendur til að beita annarri aðferð við yfirborðsdælingu , að því er fram kemur í frummatsskýrslu Björgunar .
Sú aðferð byggist á því að dælurör er dregið við botninn og efsta lagi hans því flett ofan af efni sem dýpra liggur .
Efnisleit hefur farið fram með reglubundnum hætti á vegum Björgunar .
Sú leit hefur skilað téðum námum í Hvalfirði , auk náma í Kollafirði og sunnanverðum Faxaflóa .
" Um aðra raunhæfa kosti til efnistöku í sjó er ekki að ræða og því er eðlilegt að umræða um kosti snúi að samanburði á núverandi efnistöku í sjó og því að aðhafast ekkert í sjó , sem myndi þýða að vinna þyrfti sama magn efnis á landi , " segir í skýrslunni .
Árleg efnistaka í Hvalfirði síðustu árin hefur numið að jafnaði um 500.000 m 3 á ári , að sögn Björgunar .
" Ef efnistöku þeirri sem nú fer fram í sjó í Hvalfirði verður hætt verður sú efnistaka að fara fram á landi , til viðbótar við þá efnistöku sem þar er fyrir .
Framkvæmdaraðili telur að umhverfisáhrif efnistöku í sjó séu á heildina litið minni en umhverfisáhrif efnistöku á landi , " segir í skýrslunni .
Áætlað er að efnistaka Björgunar á svæðinu á næsta leyfistímabili , sem ljúka á árið 2018 , verði um 10 milljón rúmmetrar af þeim rúmlega 27 milljón rúmmetrum efnis sem áætlað er að sé að finna í námum í Hvalfirði .
Áhrif á lífríkið á botninum En málið snýst um fleira en strandrof , svo sem lífríki á botni Hvalfjarðar .
Í frummatsskýrslunni kemur fram að samkvæmt botndýrarannsókn sé talið að verndargildi svæðanna með tilliti til botndýra sé lítið þar sem tegundafjölbreytileiki er lítill og þær tegundir sem fundust algengar .
Af þeim sökum er talið að áframhaldandi efnistaka hafi óveruleg áhrif á lífríki á þessum slóðum .
Guðni Indriðason segir ekki undarlegt að skýrsluhöfundar komist að þessari niðurstöðu enda hafi Björgun eyðilagt þetta líf hægt og bítandi undanfarna áratugi .
" Þar sem þegar er búið að eyðileggja lífríkið skiptir engu máli þótt haldið sé áfram .
Það eru skilaboðin .
Skip Björgunar hafa dregið rörið á eftir sér um allan Hvalfjörð í allt að þrjátíu ár .
Fyrir vikið er ekki hægt að tala um ósnortinn botn í Hvalfirði , sama hvort sýni eru tekin nálægt námum eða í yfir 700 metra fjarlægð , í öllu hefur verið rótað .
Allar samanburðarmælingar á lífríki eru því marklausar , það er búið að róta svo mikið í botni Hvalfjarðar með dælingu skipa Björgunar , að varla er nokkur von um að óraskað líf finnist þar , " segir hann .
Gruggmyndun getur haft áhrif á lífríki hafsins og almennt er talið að áhrifa þess gæti 50-300 m frá efnistökustað .
Í Hvalfirði , þar sem straumar eru tiltölulega veikir , þýðir þetta , að megnið af grugginu lendir aftur innan námu , að því er segir í skýrslunni .
Sökum þess að verndargildi lífríkis er talið lítið á þessum slóðum er talið að áhrif vegna gruggmyndunar verði óveruleg .
Nær langt út fyrir námurnar Guðni hafnar þessum skýringum alfarið .
" Þetta stenst ekki þar sem gruggflekkurinn eltir skipið langleiðina til hafnar , þ.e.a.s. skolvatnið virðist renna frá borði í töluverðan tíma eftir að lagt er í heimstímið .
Gruggmyndunin nær því mjög langt út fyrir námurnar og áhrifanna gætir hugsanlega alla leið til hafnar , " segir hann .
Í umsögn Orkustofnunar kemur fram að greinileg uppsöfnun fínefna sjáist í ákveðnum efnistökusvæðum og mögulega utan þeirra .
" Þar sem sýnt hefur verið fram á að áhrif uppsöfnunar fínefna greinist 300 m frá efnistökustað geta áhrifin náð inn fyrir netlög fyrir flest efnistökusvæði .
Gruggskýið sjálft getur teygt sig í sviflausn marga kílómetra frá efnistökustað .
" Guðni bendir líka á , að þaragróður sem áður gekk á land í sköflum sé hættur að skila sér í vestan briminu .
" Hverjar eru ástæður þess ? Getur verið að vegna gruggmyndunar sé of dimmt til að þaragróðurinn þrífist á hafsbotni ? Sé það skýringin eru hrognkelsi líka á bak og burt .
" Samkvæmt aflatölum úr Hvalfirði eru talsverðar sveiflur í afla á milli ára , en net- og handfæraveiðar hafa verið mjög takmarkaðar á allra síðustu árum .
Til samanburðar helst efnistaka Björgunar nokkuð stöðug á milli ára þó nokkur aukning hafi verið í tveimur námum á síðustu árum , segir í skýrslunni .
" Með tilliti til þessa er erfitt að tengja sveiflur í aflatölum við efnisnám Björgunar .
Því er ekki að sjá að efnistaka Björgunar valdi beinum áhrifum á nytjastofna .
" Ekki eru allir sammála þessu .
Ingvar Hallgrímsson sjávarlíffræðingur ritaði grein hér í blaðið síðastliðið vor um áhrif efnistöku af sjávarbotni á lífríkið .
Þar segir m.a. : " Í efsta hluta botnsetsins lifir meirihluti þeirra smádýra sem á botninum búa , og við dælinguna – þegar þessu lagi er flett af botninum – enda öll þessi smádýr í sandinum eða mölinni uppi í dæliskipi .
Þessi dýr eru hryggleysingjar , t.d. skeljar og kuðungar , krabbadýr og ormar og ótal fleiri , sem öll eru fæða þeirra fiska , sem við botninn dvelja .
Líklegt er , að slíkt brottnám fæðu í miklum mæli hafi áhrif á lífsferil botnfiska .
" Nú er vonin ein eftir Hér hefur í stórum dráttum verið gerð grein fyrir afstöðu manna til efnistöku af hafsbotni í Hvalfirði og ljóst að mikið ber í milli .
Guðni Indriðason segir umhverfismatið ákveðin vatnaskil í málinu .
Af því geti ráðist hvort efnistöku af botni Hvalfjarðar verði hætt ellegar haldið áfram um ókomna tíð .
" Nú er að duga eða drepast , " fullyrðir hann .
" Það er mín von að efnistakan verði alfarið stöðvuð en því miður er ég ekki bjartsýnn á að sú verði raunin .
Viðbrögð málsaðila eru á þá lund .
Björgun sér ekkert athugavert við sitt framferði og Orkustofnun , sem hefur heimild til að stöðva framkvæmdir sé ástæða til að ætla að um umhverfisspjöll sé að ræða , hefur ekkert aðhafst .
Fátt bendir til þess að breyting verði þar á .
Nú er vonin ein eftir .
" Hefur engan hag af því að sigla lengri leið Í umsögn Orkustofnunar um frummatsskýrslu Björgunar kemur fram að stofnunin geti ekki séð að það sé umhverfislega eða þjóðhagslega hagkvæmt að sigla með jarðefni úr Hvalfirði og dæla þeim á land í starfsstöð Björgunar við Ártúnshöfða í Reykjavík ef hægt er að fá samskonar jarðefni í sunnanverðum Kollafirði .
Gunnlaugur Kristjánsson , forstjóri Björgunar , bendir á að þjóðhagsleg áhrif séu ekki umfjöllunarefni mats á umhverfisáhrifum .
Umhverfisáhrif eru skilgreind í 3. gr. laga um mat á umhverfisáhrifum sem " áhrif framkvæmdar og starfsemi sem henni fylgir á umhverfið .
Þar með eru þó ekki talin þjóðhagsleg áhrif og arðsemi einstakra framkvæmda .
" Gunnlaugur segir að nýting efnisnáma í Kollafirði og Hvalfirði sé ekki sú sama .
" Kollafjarðarnámur eru mjög langt komnar í vinnslu .
Efni úr Kollafirði verður að mestu notað til framleiðslu fylliefnis í steypu og malbik , auk þess sem gera má ráð fyrir að fyllingarefni úr einstökum námum þar verði notað í verkefni fyrir Faxaflóahafnir eða önnur verkefni þar sem gerðar eru miklar kröfur til fyllingarefnisins hvað varðar stæðni .
Gott efni til steypuframleiðslu er af skornum skammti og það efni sem ekki kemur úr námum Björgunar er unnið í landnámum og keyrt á vörubílum um langan veg með ærnum umhverfiskostnaði .
Það er því fyrst og fremst til þess að tryggja að auðlindin sé nýtt með sem hagkvæmustum hætti að Björgun kýs að nota efni úr Hvalfirði til fyllingarverkefna og til sölu á fyllingarefni til mannvirkjagerðar frá starfsstöð félagsins við Ártúnshöfða , en ekki úr Kollafirði .
Björgun hefur engan hag af því að sigla með fyllingarefni lengri leið en nauðsynlegt er , " segir Gunnlaugur .
Ekki af völdum námavinnslunnar Það hefur verið landbrot í Hvalfirði og á Kjalarnesi eins lengi og elstu menn muna og það verulega mikið .
Við höfum leitað álits sérfræðinga , Siglingastofnunar , og treystum niðurstöðum þeirra .
Það er ekkert sem bendir til þess að vinnsla okkar á svæðinu hafi valdið landbroti .
Ég skil vel fólk sem horfir á jarðirnar sínar minnka og fjörurnar breytast en það er eitthvað annað en námavinnslan sem veldur því , " segir Gunnlaugur Kristjánsson , forstjóri Björgunar ehf. Gunnlaugur segir nóg að blaða í Jarðabók Árna Magnússonar þessu til staðfestingar .
Þar segir um Saurbæ á Kjalarnesi : " Túnið brýtur sjáfargángur að framan og veður þar með , so þar af rýrast túnin smámsaman .
" Og um Hjarðarnes : " Túnið brýtur sjáfargángur skaðlega , so þar fyrir hefur bærinn fluttur verið , og er þó enn í hættu .
" Gunnlaugur segir Björgun ávallt taka tillit til aðstæðna og bendir á , að niðurstaða Siglingastofnunar sé að stækkun tveggja náma í Hvalfirði , Kiðafells og Eyrar , gæti aukið álag á strandsvæði .
Hann segir að í væntanlegri leyfisumsókn verði tekið tillit til þessara athugasemda og mörk þeirra færð út á meira dýpi og námurnar minnkaðar .
Minni áhrif á sjó en landi Áhrif efnistökunnar á lífríki á botni Hvalfjarðar eru einnig í brennidepli en Gunnlaugur segir ekkert benda til þess að þau séu skaðleg enda hafi veiði ekki dregist saman í firðinum .
Hann viðurkennir þó að grunnrannsóknir vanti til að taka af öll tvímæli í þeim efnum .
Þá bendir Gunnlaugur á , að í væntanlegri leyfisumsókn verði stærð námanna minni en þær námur sem teknar eru til umhverfismats og þannig komið til móts við áhyggjur Hafrannsóknarstofnunar af uppeldisstöðvum flatfiskaungviðis .
Hann segir áhrif vinnslunnar stöðugt í deiglunni .
" Komi eitthvað fleira fram í umhverfismatinu sem nú er í gangi munum við að sjálfsögðu skoða það vandlega .
Þar sem við erum beðnir að sýna varúð gerum við það .
Við fögnum því að umhverfismatið skuli fara fram enda yfirlýst stefna fyrirtækisins að starfa í sátt við umhverfið .
" Hvers vegna fór málið þá fyrir dómstóla , þar sem niðurstaðan var sú að ykkur væri skylt að láta framkvæma matið ? " Ástæðan fyrir því að við kærðum var sú að leyfi sem okkur var veitt til þrjátíu ára 1990 var tekið af okkur tíu árum síðar .
Við vildum láta reyna á það fyrir dómi hvort sú niðurfelling væri lögmæt .
Niðurstaða hæstaréttar var sú að stjórnarskrárvarin atvinnuréttindi og eignarréttindi hefðu verið brotin á okkur .
Því var líka hafnað að við hefðum sýnt af okkur tómlæti í málinu .
Það var hinsvegar niðurstaða hæstaréttar að ríkir almannahagsmunir stæðu til þess að svo umfangsmikil framkvæmd sem efnisvinnsla Björgunar væri metin til umhverfisáhrifa .
Því er Björgun sammála og hóf undirbúning að mati á umhverfisáhrifum strax vorið 2005 eða meira en tveimur árum áður en dómurinn féll og ári áður en niðurstaða skipulagsstofnunar um matsskyldu lá fyrir .
" Aldrei út fyrir sett mörk Samkvæmt lögum ber Orkustofnun að annast eftirlit með vinnslunni en gagnrýnt hefur verið að ekki sé ratsjárbúnað að finna í dæluskipunum .
Gunnlaugur segir að þess gerist ekki þörf .
" Ég get ekki fullyrt að Björgun hafi aldrei farið inn fyrir netamörk frá því fyrirtækið hóf starfsemi sína 1954 en eftir að sett voru lög um vinnsluna veit ég engin dæmi um að það hafi gerst .
Sjá má á dagbókum skipanna hvar þau eru hverju sinni en vilji menn setja upp sérstakan búnað er það velkomið .
Við förum aldrei út fyrir þau mörk sem okkur eru sett .
" Bráðabirgðaleyfið sem nú er í gildi rennur út 1. mars nk. og Gunnlaugi þykir umhugsunarefni hversu langan tíma umhverfismatið hefur tekið .
" Við hófumst handa með kortagerð vorið 2005 og kortlögðum stærð og dýpt allra námanna .
Við höfum hvergi slegið slöku við en umsagnaraðilar hafa hins vegar ítrekað virt að vettugi þá tímafresti sem þeim hafa verið settir og málið fyrir vikið dregist .
Það er óásættanlegt .
Það er mjög mikilvægt að framkvæmdaaðilar geti treyst því að ferlinu , eins og því er stillt upp í lögunum , sé fylgt .
" Þá telur Gunnlaugur mikilvægt að leggja meiri áherslu á upphaf ferilsins , þ.e. drög að matsáætlun , þannig að ljóst sé í upphafi hvaða rannsókna sé þörf og hvernig skuli staðið að þeim .
Á því hafi verið misbrestur í sumum tilfellum .
Gunnlaugur segir að á grundvelli umhverfismatsins verði sótt um nýtingarleyfi á bilinu fimm til tíu milljónir rúmmetra af þeim 27 milljónum rúmmetra efnis sem áætlað er að sé að finna í námum í Hvalfirði .
" Við stefnum að því að halda okkar striki og taka hér eftir sem hingað til tillit til aðstæðna hverju sinni .
Björgun vonar að með mati á umhverfisáhrifum verði meiri sátt um þessa vinnslu en áður .
" 