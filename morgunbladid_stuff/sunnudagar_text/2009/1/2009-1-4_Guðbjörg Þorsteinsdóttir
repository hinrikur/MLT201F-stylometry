Guðbjörg Þorsteinsdóttir fæddist á Fornusöndum , V-Eyjaföllum , hinn 17. maí 1938 .
Hún lést eftir erfið veikindi á líknardeild Landakotsspítala hinn 12. desember síðastliðinn .
Foreldrar Guðbjargar voru Þorsteinn Gunnarsson , f. á Krossi , A-Landeyjum 21. ágúst 1914 , d. 16. júlí 1990 , og Bergþóra Magnea Haraldsdóttir , f. á Tjörnum , A-Landeyjum 24. júní 1915 , d. 24. ágúst 1997 .
Systkini Guðbjargar eru Sigurður Elías , f. 6. nóvember 1936 , Hólmfríður Lára , f. 29. janúar 1943 , d. 16. október 1998 , Guðrún , f. 25. desember 1946 og Haraldur , f. 18. júlí 1952 , kvæntur Huldu Sigurðardóttur , f. 12. mars 1957 .
Guðbjörg giftist Hafsteini Ársæli Ársælssyni , f. í Reykjavík 26. september 1937 , og eignaðist með honum fjögur börn , þau eru : 1 ) Ársæll , f. 14. janúar 1958 , sambýliskona Emma .
R. Marinósdóttir , synir þeirra eru Hafsteinn Viðar , f. 4. september 1985 , og Marinó , f. 21. september 1991 .
2 ) Bergþóra , f. 23. júlí 1961 , gift Ólafi St .
Haukssyni , f. 17. júní 1958 , dætur þeirra eru Guðbjörg , f. 8. nóvember 1983 , gift Bæring Jóhanni Björgvinssyni , sonur þeirra er Ólafur Björgvin , f. 3. nóvember 2006 , og lítil stúlka er á leiðinni , Steinunn , f. 29. júlí 1986 , og Hrönn , f. 18. september 1992 .
3 ) Klara Guðrún , f. 9. janúar 1965 , gift Þorgeiri Björgvinssyni , f. 19. mars 1964 , dætur þeirra eru Hugrún Diljá , f. 23. maí 1985 , dóttir hennar er Klara Líf Martin , f. 14. september 2006 , í sambúð með Stefáni Atla Guðnasyni , f. 25. júlí 1982 , Íris Rut , f. 29. júlí 1987 , unnusti Hafþór Hauksson , f. 8. júlí 1986 , Lýdía , f. 18. desember 1992 , og Eygló , f. 26. mars 1998 .
4 ) Gunnar , f. 27. október 1977 , d. 28. október 1977 .
Guðbjörg og Hafsteinn skildu .
Guðbjörg ólst fyrstu árin upp á Fornusöndum , V-Eyjafjöllum , en fluttist átta ára gömul til Reykjavíkur .
Eyjafjöllin og Landeyjarnar voru Guðbjörgu ætíð kær og þangað átti hún sterk tengsl , fyrst í gegnum foreldra sína og síðar börnin sín sem nú eiga jörð í V-Landeyjum .
Guðbjörg hóf skólagöngu sína í Austurbæjarskólanum og lauk grunnskólaprófi frá Miðbæjarskólanum .
Hún fór snemma að vinna og hóf störf hjá málningarfyrirtækinu Hörpu þar sem hún eignaðist vini fyrir lífstíð .
Góður rómur var gerður að störfum hennar og á meðan hún gat sinnt störfum gerði hún það með þeim hætti að samviskusemi og dugnaður skein í gegn .
Þáttaskil urðu í lífi Guðbjargar þegar henni var rúmlega fertugri gefið sýkt blóð sem leiddi til fullrar örorku .
Hún bar þessar miklu lífsbreytingar með reisn og kenndi um leið með lífi sínu æðruleysi , sem í felst djúpstæður styrkur , ekki bara fyrir hana heldur ekki síður fólkið hennar .
Útför Guðbjargar hefur farið fram í kyrrþey að ósk hinnar látnu .
Elsku amma mín .
Núna ertu lögð af stað í ferðalagið mikla , á leiðinni í friðinn sem þú þráðir .
Manstu þá gömlu góðu daga sem við áttum saman .
Þegar ég gisti hjá þér og við spiluðum rommí langt fram á nótt .
Manstu tímana sem við áttum í garðinum þínum , innan um öll blómin sem við höfðum plantað .
Elsku amma mín , hvað ég gæfi fyrir að upplifa þessa tíma aftur .
Þegar Óli fæddist varstu svo stolt , núna var halinn þinn búin að lengjast til muna .
Hvað þér fannst gaman að fá að spilla honum aðeins og láta eftir honum .
Enda var hann ekki kominn inn um dyrnar hjá þér þegar hann brosti út að eyrum og bað um ís .
Manstu þegar hann kom til þín á spítalann og grandskoðaði rúmið þitt í bak og fyrir með öllum tilheyrandi látum , til að gá hvort að rúmið væri ekki nógu gott fyrir langömmu sína .
Á meðan hlóstu að látalátunum í honum , Óla til mikillar ánægju .
Mikið er ég þakklát fyrir að Óli fékk að kynnast þér og ég mun halda minningunni um þig að honum , amma mín .
Í gegnum veikindin þín varstu sterkust okkar allra .
Þú vissir að þinn tími var kominn og varst tilbúin .
Stelpunni sem ég geng með og þú beiðst eftir bið ég þig um að vaka yfir og viltu líka vaka yfir Óla litla .
Betri verndarengil er ekki hægt að fá .
Guð geymi þig , elsku amma mín .
Drottinn er minn hirðir , mig mun ekkert bresta .
Þín Guðbjörg .
Elsku amma mín .
Nú er stríði þínu við þennan illræmda sjúkdóm lokið og þú ert komin í góðar hendur langömmu , langafa og fleiri ástvina .
Sama hversu erfiður hann var varstu alltaf svo sterk , amma mín .
Vildir alltaf fyrst og fremst að öllum í kringum þig liði vel og stappaðir stálinu í okkur .
Þú varst gerð úr gulli , hjarta þitt svo tært .
Yndisleg manneskja að innan sem og utan .
Þú varst svo ánægð með prinsessudvölina þína á Landakoti þar sem svo vel var hugsað um þig .
Gleðin skein af þér yfir því að það væri alltaf verið að hrósa þér , hvað hárið á þér væri nú fínt .
Þú varst svo jákvæð , amma mín , gafst okkur hinum svo mikið bara með því einu að vera þú .
Ég gæti ekki verið heppnari með það hafa átt eins hjartahlýja og yndislega ömmu og þig .
Ég á svo erfitt með að trúa því að þú sért farin , elsku amma .
Að ég eigi aldrei eftir að koma aftur til þín í heimsókn þar sem þú tekur á móti mér með hlýju faðmlagi og við sitjum saman við eldhúsborðið þitt og tölum um lífið og tilveruna .
Ef ég bara gæti fengið eitt faðmlag í viðbót frá þér , elsku amma , myndi ég aldrei vilja sleppa .
Ég sakna þín svo mikið að orð fá því engan veginn lýst .
Þegar söknuðurinn sækir svona á mig er gott að eiga svona margar góðar minningar um þig .
Þig , elsku amma , sem ert nú verndarengillinn okkar og betri verndarengil gæti ég ekki óskað mér .
Takk fyrir þann yndislega tíma sem við áttum saman , Ég sé þig þegar kemur að mér , elskan mín .
Mér finnst ég varla heill né hálfur maður og heldur ósjálfbjarga , því er verr .
Ef værir þú hjá mér vildi ég glaður verða betri en ég er .
Eitt sinn verða allir menn að deyja .
Eftir bjartan daginn kemur nótt .
Ég harma það en samt ég verð að segja , að sumarið líður allt of fljótt .
Við gætum sungið , gengið um , gleymt okkur með blómunum .
Er rökkvar ráðið stjörnumál .
Gengið saman hönd í hönd , hæglát farið niður á strönd .
Fundið stað , sameinað beggja sál .
Horfið er nú sumarið og sólin , í sálu minni hefur gríma völd .
Í æsku léttu ís og myrkur jólin ; nú einn ég sit um vetrarkvöld .
Eitt sinn verða allir menn að deyja .
Eftir bjartan daginn kemur nótt .
Ég harma það en samt ég verð að segja , að sumarið líður allt of fljótt .
Ég gái út um gluggann minn hvort gangir þú um hliðið inn .
Mér alltaf sýnist ég sjái þig .
Ég rýni út um rifurnar .
Ég reyndar sé þig alls staðar .
Þá napurt er , það næðir hér og nístir mig .
( Vilhjálmur Vilhjálmsson .
) Ég elska þig af öllu hjarta , elsku amma mín .
Þín ömmustelpa Steinunn .
Nú er Gunna á nýju skónum , nú eru að koma jól .
Þetta söngstu fyrir mig fyrir hver jól , alveg frá því ég var lítil stelpa .
Þú varst rosalega tónelsk og naust þín alveg þegar tónlistin hljómaði í kringum þig .
Ég minnist þess bross sem kom þegar þú straukst á mér kinnina og horfðir svo innilega í augun á mér og sagðir : Amma elskar þig , ástin mín .
Ég elska þig líka , amma mín , svo heitt og ég sakna þín svo sárt .
Það huggar mig að kvölin sé búin hjá þér og þú sért komin til allra sem þú beiðst eftir að hitta aftur .
Nú ertu farin , elsku amma mín .
Ég hugsa til þess tíma á Kanarí síðustu jól þegar ég rölti yfir til þín og greiddi á þér hárið og málaði þig , þú varst svo mikil prinsessa .
Þú elskaðir að vera fín og ekki þótti mér leiðinlegt að punta þig .
Ég er svo sannarlega blessuð að hafa átt þig að , elsku amma , þú varst svo hlý og góð .
Þú hafðir úrræði við öllu og það var svo gott að leita til þín .
Þú kenndir mér svo margt og ég þakka guði fyrir allar þær stundir sem við áttum saman .
Þú varst ekki bara amma mín , þú varst svo mikið meir en það .
Ég mun muna allt sem þú lærðir og kenndir okkur og miðla því áfram .
Litla skonsan þín , Íris Rut .
Elsku amma mín .
Ég trúi því varla að þú sért farin frá okkur en ég veit að þú ert komin á betri stað þar sem langamma og langafi eru , og ég veit að þér líður vel með það að þú sért komin til þeirra .
Við áttum svo margar góðar stundir saman , elsku amma mín , og mun ég varðveita þær að eilífu .
Ég man eftir því þegar þú komst að sækja mig á leikskólann þegar ég var um 4 ára , og þú fórst óvart á vitlausa deild .
En þú áttaðir þig á því á endanum og komst yfir á mína deild og ég man hvað ég var ánægð að amma mín væri komin að sækja mig .
Þegar ég var yngri gistum við Lýdía oft hjá þér á Hjaltabakkanum og fannst okkur það alveg æðislegt .
Á kvöldin fengum við okkur allar svo rautt epli sem var í miklu uppáhaldi hjá þér .
Þú skrældir það fyrir okkur þótt við gætum alveg borðað rauða börkinn en okkur fannst svo gaman þegar þú bauðst til þess að gera það og gátum við varla sagt nei við þig .
Það var alltaf svo gaman að skjótast út í búð fyrir þig eða sækja póstinn þinn , sama hvort var varst þú alltaf jafnþakklát fyrir .
Ég bjó oft til hluti í smíði eða textílmennt sem ég síðan gaf þér í jólagjöf eða bara svona til gamans og fannst þér alltaf skemmtilegt að fá gjöf sem maður hafði gert sjálfur .
Koddaverið sem ég saumaði í " Góða nótt , amma " og gaf þér ætla ég að láta fylgja með þér , elsku amma mín .
Þú varst búin að vera svo sterk gegnum þennan erfiða sjúkdóm og er ég svo stolt af þér .
Þú hafðir meiri áhyggjur af okkur en af sjálfri þér og fannst þér alltaf gaman þegar við komum í heimsókn til þín á spítalann .
Elsku amma mín , ég elska þig svo mikið og ég mun alltaf sakna þín .
En ég veit að þú fylgist með okkur öllum og gætir okkar allra vel .
Vertu yfir og allt um kring með eilífri blessun þinni , sitji Guðs englar saman í hring sænginni yfir minni .
( Sig .
Jónsson frá Presthólum .
) Þú varst alveg yndisleg amma með hjarta úr gulli og mun ég aldrei gleyma þér , elsku amma mín .
Þín Hrönn .
Hinsta kveðja Við , börn Guðbjargar , kveðjum þig , elsku mamma , með orðum Sörens Kierkegaards : Þegar þú komst í heiminn gréstu en þínir nánustu voru glaðir .
Lifðu þannig að þegar þú ferð gráti þínir nánustu en þú sjálfur verði glaður .
Fjölskylda Guðbjargar kann öllu starfsfólki líknardeildarinnar bestu þakkir fyrir frábæra umhyggju og alúð í hennar garð og fyrir veitta aðstoð á erfiðum tímum .
Ársæll , Þóra og Klara .
