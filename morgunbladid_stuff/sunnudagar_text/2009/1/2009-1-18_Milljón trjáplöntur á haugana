Eftir Ágúst Inga Jónsson aij@mbl.is SVO gæti farið að samtök skógarbænda þyrftu að keyra milljón trjáplöntur á haugana í vor .
Samningar voru gerðir um kaup á plöntum í fyrra og við þá verður að standa .
Hins vegar er útlit fyrir að skógarbændur hafi ekki bolmagn til að koma þeim í jörð vegna kostnaðar .
Björn B. Jónsson , framkvæmdastjóri Suðurlandsskóga og Landssamtaka skógareigenda , segir að niðurskurður á fjárveitingum nemi um 20% í öllum fjórðungum nema á Austurlandi , en skógarverkefnið þar hafi staðið betur að vígi .
Auk þess glími skógarbændur við óðaverðbólgu eins og aðrir .
" Þetta er gríðarmikill niðurskurður og að mörgu leyti er erfitt að mæta honum , " segir Björn B. Jónsson .
" Á síðasta ári gerðu landshlutaverkefni í skógrækt samninga um kaup á um fjórum milljónum trjáplantna eftir útboð hjá Ríkiskaupum .
Samningar eru undirritaðir og búið að framleiða plöntur sem bíða vorsins í geymslum hjá framleiðendum .
Í þessum lið er ekki hægt að skera niður um krónu og bitnar niðurskurðurinn því af tvöföldu afli á gróðursetningunni .
Við eigum ekkert val og verðum að taka plönturnar sem við verðum einhvern veginn að losna við aftur .
Mér finnst líklegra að við keyrum þessar milljón plöntur á haugana heldur en að við finnum kaupanda að þeim í þessu árferði en það verður að sjálfsögðu kannað .
" Björn segir að plönturnar verði ekki gefnar því það raski markaðnum og stöðu framleiðenda .
Missa samningsbundnar tekjur Á öllum svæðum verði færra fólk við störf heldur en síðustu ár en sums staðar hafi starfsmenn boðist til að minnka starfshlutfall til að halda vinnunni .
Niðurskurðurinn bitni á mörg hundruð bændum því laun þeirra lækki verulega milli ára .
Samningar hafi verið gerðir til a.m.k. 10 ára og margir bændur reikni með föstum árlegum tekjum af skógræktinni en verði nú að sæta 20-30% skerðingu .
Þá geti skólafólk sem komi í heimabyggð á sumrin ekki gengið að störfum við skógrækt eins og áður .
Í hnotskurn » Um 80% af fjárframlögum ríkisins fara í launakostnað bónda , starfsmanna og plöntuframleiðanda .
» Plöntukaup nema 35-40% kostnaðar , laun bónda eru svipað hlutfall .
Um 20% eru annar kostnaður .
» Nær 800 bændur og landeigendur víða um land eru þátttakendur í landshlutaverkefnum í skógrækt og skjólbeltaræktun .
» Markmið stjórnvalda um skógrækt nást ekki í ár .
