FULLYRÐINGAR sem komið hafa fram í fjölmiðlum um að Exista hafi veðjað gegn íslensku krónunni eiga ekki við rök að styðjast .
Staðreyndin er sú að Exista dró úr gjaldeyrissamningum sínum á árinu 2008 og var það fyrirtækinu ekki í hag að krónan veiktist .
Eins og lesa má úr reikningum Exista á árinu 2008 olli veiking krónunnar fyrirtækinu fjárhagslegum skaða , þótt varnir hafi dregið úr því tjóni .
Spákaupmennska eða varnir Að undanförnu hefur nokkur umræða verið í þjóðfélaginu um óuppgerða gjaldeyrissamninga í íslenskum bönkum .
Gjaldeyrissamningar og gengisvarnir eru í grunninn einföld fyrirbæri og algeng í viðskiptum .
Í umræðu undanfarið virðist hins vegar sem nokkurs ruglings gæti um gjaldeyrissamninga og tilgang þeirra .
Mikilvægt er að þeir sem vilja fylgjast með þessari umræðu átti sig á hvers vegna fyrirtæki gera samninga um gengisvarnir og hvert markmið þeirra er .
Gjaldeyrissamningar eru í grófum dráttum notaðir í tvenns konar tilgangi .
Annars vegar til spákaupmennsku þar sem spákaupmaður veðjar t.d. á að lækkun tiltekinnar myntar skili honum hagnaði þegar samningurinn er gerður upp .
Spákaupmaðurinn vonast því til að myntin lækki í verði þannig að samningurinn skili honum ávinningi .
Hann tapar aftur á móti á hækkandi gengi .
Hins vegar eru gjaldeyrissamningar þó líklega oftast notaðir til þess að draga úr gengisáhættu í rekstri , þ.e.a.s. við gengisvarnir .
Í þeim tilvikum nota fyrirtæki gjaldeyrissamninga til þess að minnka tjón vegna gengisþróunar tiltekinnar myntar .
Slíkar gengisvarnir hafa sama tilgang og tryggingar , þ.e. að minnka tap en ekki að skapa ávinning .
Fyrirtæki getur því minnkað tap sitt vegna gengislækkunar með því að gera gjaldeyrissamning .
Lykilatriði í þessu sambandi er að fyrirtækið hefur ekki hag af því að gengið lækki og gengisvörnin skili hagnaði .
Fyrirtækið tapar eftir sem áður en samningur um gengisvarnir dregur hins vegar úr því tapi .
Ólíkt spákaupmanninum kemur það fyrirtækinu best ef gengið hækkar .
Einföld mynd gjaldeyrissamninga er sú að fyrirtæki og banki semja um að skiptast á fyrirfram ákveðnum fjárhæðum í krónum og erlendum gjaldeyri eftir tiltekinn tíma .
Við uppgjör samningsins greiðir t.d. fyrirtækið krónur og bankinn greiðir því gjaldeyri á móti .
Við núverandi aðstæður á Íslandi hefur skapast það vandamál að bankarnir hafa ekki getað staðið við sinn hluta samninga um greiðslur í erlendum gjaldeyri .
Sérstaða Exista Mikilvægt er að hafa í huga sérstöðu Exista meðal íslenskra fyrirtækja .
Bókfært eigið fé Exista var fyrir bankahrunið 2 milljarðar evra ( um 340 milljarðar króna ) .
Það gefur augaleið að varnir fyrirtækis af þeirri stærðargráðu geta numið umtalsverðum fjárhæðum .
Frá ársbyrjun 2007 hefur Exista fært reikninga sína í evrum , enda hafa eignir félagsins verið að meirihluta erlendar .
Frá þeim tíma hefur fyrirtækið varið eigið fé sitt fyrir sveiflum í öðrum gjaldmiðlum gagnvart evru , m.a. í íslensku krónunni enda hlutir félagsins í Kaupþingi , Bakkavör og fleiri félögum skráðir í krónum .
Ef hlutir þessara félaga hefðu hins vegar verið skráðir í evrum hefði ekki verið þörf á slíkum gengisvörnum .
Bæði Kaupþing og Bakkavör höfðu um alllangt skeið unnið að því að fá hlutabréf sín skráð í annarri mynt en krónu en þau mál fengu ekki afgreiðslu í tæka tíð .
Varnir á eigið fé er mikilvægur þáttur í rekstri fjármálafyrirtækis eins og Exista .
Fyrirtækjum ber að verja fjárhagslegar undirstöður sínar og draga úr áhættu í rekstri og gæta þannig hagsmuna hluthafa og lánveitenda .
Hefði Exista kosið að gera það ekki , þá fyrst mætti halda fram að félagið stundaði veðmál um gengisþróun .
Exista hefur gert samninga um gengisvarnir við alla stærstu viðskiptabankana og hefur kostnaður vegna þóknana og vaxtamunar í þeim samningum verið umtalsverður undanfarin tvö ár .
Að lokum skal það ítrekað að Exista dró verulega úr gjaldeyrissamningum sínum á árinu 2008 sem hefði átt að leiða til styrkingar krónunnar fremur en veikingar .
Það stenst því engan veginn að gengisvarnir Exista hafi átt þátt í því að íslenska krónan féll eftir því sem leið á árið 2008 .
Önnur öfl hafa ráðið því .
Höfundur er forstjóri Exista .
