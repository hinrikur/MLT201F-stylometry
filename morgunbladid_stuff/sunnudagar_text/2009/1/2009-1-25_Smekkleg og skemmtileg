Eftir Ingu Rún Sigurðardóttur ingarun@mbl.is Síðasta ár fór ekki mjúkum höndum um einkalíf leikkonunnar Anne Hathaway en hún hins vegar blómstraði á rauða dreglinum .
Það skilaði sér í því að hún þykir nú vera með best klæddu konum og er á topp tíu lista hinna áhrifamiklu tímarita Vogue og People yfir best klæddu konur ársins 2008 .
Hathaway er komin langt frá prinsessuímyndinni í fyrstu vinsælu myndunum hennar .
Fyrr í mánuðinum hreppti hún verðlaun sem besta leikkonan á Gagnrýnendaverðlaununum ( Critic ' s Choice ) fyrir hlutverk sitt í Rachel Getting Married .
Hún deildi verðlaununum með Meryl Streep , sem hún hefur sagt sína uppáhalds leikkonu ásamt Audrey Hepburn , en þær fengu jafn mörg atkvæði gagnrýnenda .
Sjálf þykir hún að mörgu leyti minna á leikkonur á borð við Söndru Bullock og Juliu Roberts .
Hathaway komst í fréttirnar á síðasta ári þegar þáverandi kærasti hennar , Raffaello Follieri , var handtekinn .
Þau hættu síðan saman síðasta sumar eftir fjögurra ára samband en Follieri var í haust dæmdur í fjögurra og hálfs árs fangelsi fyrir fjármálamisferli .
Eins og svo margir gera í kjölfar sambandsslita hefur hún verið að endurskilgreina sjálfa sig og byggja sig upp á nýtt .
Útlit hennar hefur breyst en hún hefur grennst og þakkar það m.a. sparkboxtímum .
Ennfremur er hún orðin grænmetisæta á ný , segist ekki borða " neitt með andliti " .
Hún fór líka að velja sér föt á nýjan hátt og segist ekki lengur vera eins upptekin af því að klæða sig sætt heldur frekar velja eitthvað áhugavert .
Ennfremur klippti hún á sér hárið fyrir Rachel Getting Married að beiðni leikstjórans Jonathans Demme , eins og til að slíta formlega öll tengsl við litlu prinsessuna .
Víst er að meira á eftir að sjást til Hathaway í sínu fínasta pússi á næstu vikum þar sem verðlaunahátíðir eru margar um þessar mundir en fagnaðarlátunum lýkur með stærstu hátíðinni , afhendingu Óskarsverðlaunanna hinn 22. febrúar .
Í hnotskurn » Anne Jaqueline Hathaway fæddist 12. nóvember 1982 í Brooklyn , New York og er því 26 ára gömul .
» Hún vakti fyrst athygli fyrir hlutverk sitt sem prinsessan Mia Thermopolis í The Princess Diaries þar sem hún lék á móti Julie Andrews árið 2001 .
Ævintýrahlutverkin héldu áfram í formi framhaldsmyndar um prinsessuna og myndinni Ella Enchanted .
» Ímynd hennar hefur nú breyst og hefur Hathaway tekið að sér hlutverk í myndum fyrir aðeins eldri áhorfendur á borð við Brokeback Mountain , The Devil Wears Prada , Becoming Jane , Rachel Getting Married og þeirri allra nýjustu , Bride Wars .
