Í DESEMBER birti Morgunblaðið viðtal og myndir af ógæfumönnum sem voru yfirkeyrðir af bakkusi og höfðu komið sér fyrir í slaklega búnum húsbílum við Garðskagavita og viðtalið var augljóst neyðaróp um hjálp upp á líf og dauða þar sem þeir voru hræddir um að frjósa í hel í roki og frosti þessara daga .
Séra Björn Sveinn Björnsson prestur í Garðinum hafði litið til með þeim um skeið og borið þeim mat , en í viðtalinu virtist líf þeirra á síðasta snúning og algjör uppgjöf nema þeir fengju bráðahjálp og þeir kváðust að öðrum kosti vilja frjósa sem fyrst í hel .
Það var gott hjá Morgunblaðinu að vekja athygli á þessum minnstu bræðrum okkar eins og á stóð , en blaðið brást hins vegar í að fylgja málinu eftir , því margir sem lásu greinina urðu áhyggjufullir um afdrif mannanna í erfiðleikum þeirra og því hefði blaðið átt að fylgjast með afdrifum þeirra við þessar kringumstæður ofan í jólunum .
Vonandi er Morgunblaðið ekki komið á þá braut að vilja aðeins birta vondar og neikvæðar fréttir eins og svo margir íslenskir fjölmiðlar .
Málið fékk nefnilega farsælan endi snarlega .
Öll svona mál geta verið erfið , snúin og vandmeðfarin , en málið vafðist ekki fyrir einum manni sem er reyndar vanur ótrúlegu hjálparstarfi .
Garðsbúar og Suðurnesjamenn margir fylgdust með þessu , en nóttina eftir birtingu greinarinnar í laugardagsblaði Moggans brá Árni Johnsen alþingismaður sér um miðja nótt suður á Garðskagavita í nístingskulda og norðanroki , fékk báða mennina til þess að koma yfir í sinn bíl kalda og hrakta , ók með þá inn til Reykjavíkur , tékkaði þá inn á hótel í tvo sólarhringa á sinn kostnað og fylgdi þeim síðan á Vog á mánudagsmorgninum .
Annar komst inn strax , hinn nokkrum dögum síðar en naut aðhlynningar og hjálpar Krossins á meðan .
Báðir fengu hjálp á Vogi og jólin þeirra voru hlý og björt .
Hver veit hvort þeir hefðu vaknað til dags eftir þá nótt sem Árni sótti þá .
Það eru sem betur fer margir sem vilja hjálpa og láta sér ekki í léttu rúmi liggja líðan samferðarmanna í erfiðleikum , en oft veigrar fólk sér við að grípa inn í af því að það getur verið býsna flókið .
Mér hefði þótt eðlilegra að Morgunblaðið hefði líka sagt góðu fréttina , því það var vont fyrir lesendur að hafa málið í lausu lofti úr því að blaðið vakti svo öflugt athygli á því .
Mál sem snerta hjartaræturnar þarf að klára ef þau eru opnuð á annað borð , að minnsta kosti eins og hægt er .
GRÍMUR KARLSSON , fv. skipstjóri , Klapparstíg 13 , Njarðvíkum , Reykjanesbæ .
Frá Grími Karlssyni 