Eftir Svanhvíti Ljósbjörgu svanhvit@mbl.is Í Kópavogi er verið að leggja lokahönd á leikskólann Aðalþing en hann verður um margt ólíkur hefðbundnum leikskólum , að sögn Guðrúnar Öldu Harðardóttir , leikskólastjóra Aðalþings .
Kópavogsbær byggir skólann en Guðrún Alda ásamt Sigurði Þór Salvarssyni munu reka leikskólann .
" Við ætlum að fara nýjar leiðir í mörgu og til dæmis ætlum við að hafa öflugra upplýsingatæknistarf en á mörgum öðrum stöðum , " segir Guðrún Alda .
" Börnin vinna þá á skapandi hátt í tölvum , ekki í tölvuleikjum heldur munu þau nota tölvur sem verkfæri í starfinu .
Í leikskólanum verður ekki mikið af hefðbundnum leikföngum en mikið af hlutum og endurnýtanlegum efnivið til að leika sér með .
Við erum að stíla inn á að börnin noti ímyndunaraflið .
Við verðum meðal annars með vísindasmiðju , listasmiðju og byggingasmiðju og það verður mjög mikið af efnivið til að byggja úr og til dæmis tæki og tól til þess að búa til skugga .
" Innri agi verður ráðandi Guðrún Alda segir að skólinn verði í anda Reggio Emilia en það sé þó ekkert eitt ákveðið .
" Við komum til með að nota fljótandi námskrá sem er upprunnin frá Reggio-skólanum .
Fljótandi námskrá er námskrá sem verður til jafnóðum .
Skóli sem notar fljótandi námskrá segir ekki fyrirfram hvernig haustið verður heldur mótast námskráin eftir áhugasviði viðkomandi barnahóps og foreldrahóps .
Rannsóknir sem og almenn skynsemi benda til þess að áhugi sé drifkraftur náms og þess vegna byggjum við námskrána á áhuga hópsins .
Hóparnir í leikskólanum verða því ekki fastnegldir og ef það er val hjá börnunum fá þau að velja sem þýðir líka að þau verða að fá að velja að segja nei , " segir Guðrún Alda og bætir við að þetta verði leiðtogaleikskóli .
" Við viljum leggja meiri áherslu á frumkvöðlastarf og finna nýjar skapandi leiðir .
Aginn verður öðruvísi en í mörgum öðrum skólum , við ætlum frekar að efla innri agann þannig að börnin vita að eitthvað sé siðferðislega rangt í stað þess að einhver segi þeim það eða þau fái rautt spjald .
Við leggjum minni áherslu á ytri aga en meiri á innri aga .
Það tilheyrir líka frumkvöðlastarfinu að vera með gagnrýna hugsun .
Börnin gleypa þá ekki við öllu sem býðst og telst vera mikilvægt í nútímasamfélagi , gleypa ekki það nýjasta og flottasta og eru fangar hluta en eru kannski ekki sátt innra með sér .
" Valdefling Guðrún Alda talar um að stjórnunarformið í leikskólanum verði brotið upp þannig að valdeflingin verði meiri .
" Það hugtak kemur til með að lita stjórnunina og starfið með börnunum .
Börnin munu fá að ráða miklu um starfið og sömuleiðis foreldrarnir .
Foreldrarnir verða því meiri þátttakendur í lífi barna sinna sem og munu börnin sjálf hafa meira að segja um sitt eigið líf og eigið nám og lýðræðið fer þannig alveg inn í innsta kjarna , " segir Guðrún Alda og tekur fram að leikskólinn verði opnaður í byrjun mars .
" Við höfum fengið fullt af starfsumsóknum og þær eru skemmtilega fjölbreyttar , leikskólakennarar , grunnskólakennarar , hönnuðir , listafólk og ljósmyndarar .
Mjög menntaður og spennandi hópur .
" Staðalímyndir brotnar upp Í leikskólanum verður kynfræðilegu sjónarhorni haldið á lofti en Guðrún Alda segir að kynin verði þó ekki aðskilin .
" Við viljum horfa á einstaklingana og við munum nota mikið af ljósmyndaskráningum og segulbandsupptökum til að skoða starfið og hvernig fullorðna fólkið kemur fram við börnin , hvort við tölum öðruvísi við stúlkur en drengi .
Þannig reynum við að brjóta upp þessar staðalímyndir .
Litir geta stýrt starfinu ótrúlega mikið og ef það er til dæmis kominn bleikur litur á eitthvað þá stjórnar það hverjir velja það .
Þannig notum við litina til að brjóta starfið upp og munum stundum rugla litunum .
Þannig setjum við kvenlegt leikefni með efnivið sem stúlkur velja síður , eins og þrívíddarbyggingum .
Ef þær velja eitthvað síður þá aðlögum við námssvæðið þannig að þær velji það .
Þannig finnum við áhuga þeirra og hlustum eftir því í hvaða leikjum þær eru og hvernig við gætum ögrað þeim .
" Reggio Emilia Í Reggio Emila er megináhersla lögð á sjálfsuppgötvunarnám .
Barnið verður að öðlast skilning á því umhverfi sem það býr í og þarf því að fá að kanna það af eigin raun .
Frumkvæðið kemur frá barninu sjálfu en hlutverk leiðbeinandans felst aðallega í því að skapa aðstæður til þess að barnið fái tækifæri til að upplifa og kanna .
Þess vegna þarf að vekja forvitni og sjálfstæða hugsun þess .
Markmiðið með stefnunni er að ýta undir gagnrýna hugsun barna .
Talið er að börn hafi miklu flóknari meðfædda hæfileika til þess að lesa umhverfi sitt og afla sér fróðleik en áður var talið .
Börn eiga því að fá að gera mikið af rannsóknum og tilraunum til þess að lesa umhverfi sitt og verða þau að fá tækifæri til þess að skynja heiminn út frá sínum eigin forsendum .
Það þarf að leyfa þeim að nýta alla þá hæfileika sem börnin búa yfir og örva þá eftir bestu getu .
Þetta ýtir undir sjálfstæða og gagnrýna hugsun og hjálpar þeim að taka afstöðu til hluta á sínum eigin forsendum .
