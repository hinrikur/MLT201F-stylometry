NÁNAST endalaust framboð er af alls kyns græjum sem losa eiga um streitu á vinnustaðnum , og veitir væntanlega ekki af .
Boltar til að kreista og sandkassar til að róta í eiga að hjálpa fólki að ná einbeitingu á ný og láta spennuna líða burt .
Nú hefur ný vara skotið upp kollinum en það er Búdda-spjaldið svokallaða , eða Buddha Board eins og tækið er nefnt upp á ensku .
Um ósköp einfalda smíð er að ræða en útkoman er sú að pensill sem dýft hefur verið í vatn er dreginn yfir hvítan flötinn og skilur eftir sig skýrt far .
Listaverkið sem þannig verður til hverfur svo þegar vatnið gufar smám saman upp , og byrja má á nýjan leik – nú eða bjóða gestum og gangandi að spreyta sig og öðlast innri frið .
Búddaspjaldið fæst meðal annars á Cleverlittleideas.com og kostar þar 24,99 sterlingspund .
