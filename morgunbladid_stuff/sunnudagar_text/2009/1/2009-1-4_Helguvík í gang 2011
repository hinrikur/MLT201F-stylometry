Eftir Guðna Einarsson gudni@mbl.is NORÐURÁL á í viðræðum við fimm evrópska banka um fjármögnun álversbyggingar í Helguvík .
Ágúst F. Hafberg , framkvæmdastjóri viðskiptaþróunar og samskipta Norðuráls , vonar að þeim viðræðum og eins viðræðum orkufyrirtækja um fjármögnun ljúki á næstu mánuðum .
Hann segir að töf á fjármögnun vegna bankahrunsins seinki framkvæmdinni um 6-12 mánuði .
Nú er stefnt að því að gangsetja fyrsta áfanga álversins í Helguvík eftir mitt ár 2011 .
Össur Skarphéðinsson iðnaðaráðherra upplýsti í aðsendri grein í Fréttablaðinu í gær að undir lok síðasta árs hefði hann tekið ákvörðun um að láta staðfesta fjárfestingarsamning vegna allt að 360 þúsund tonna álvers í Helguvík .
Ágúst sagði þennan samning vera sambærilegan við þann sem gerður var við Alcoa vegna Fjarðaáls og við Norðurál vegna álversins á Grundartanga .
" Þetta er ríflega 200 milljarða króna fjárfesting , eða 1,8 milljarðar dollara .
Hún á að standa í a.m.k. 50 ár og verður ekki flutt neitt annað .
Stöðugleiki er grundvallaratriði og eins og staðan er á Íslandi í dag er mjög erfitt að fá langtíma fjárfestingu nema að hafa svona fjárfestingarsamning , " sagði Ágúst .
Búið var að semja við tvo íslenska banka og einn erlendan um fjármögnun en þeir féllu allir .
Því þurfti aftur að hefja viðræður um fjármögnun frá grunni .
Ágúst sagði Norðurál hafa unnið áður með þeim bönkum sem rætt væri við þessa dagana .
Nú er gert ráð fyrir að byggja álverið í fjórum 90.000 tonna áföngum og kallar það á nokkra endurhönnun .
Gangi áætlanir eftir gerir Ágúst ráð fyrir að framkvæmdir geti hafist af fullum krafti á seinni hluta þessa árs .
Eftir að fyrsti áfangi hefur verið gangsettur er ráðgert að ljúka hverjum hinna þriggja síðari áfanga á 12-15 mánaða fresti .
Rúmlega 100 manns vinna við framkvæmdirnar í Helguvík .
Ágúst sagði stefnt að því að vera með þann hóp að störfum á meðan verið væri að ljúka fjármögnun verkefnisins .
Búið er að tryggja orku til fyrsta áfanga álversins og áætlun um línulagnir er í matsferli .
