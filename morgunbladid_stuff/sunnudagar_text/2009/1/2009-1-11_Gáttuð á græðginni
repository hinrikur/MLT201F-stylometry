Það hafa margir komið að máli við mig að undanförnu og kvartað sáran yfir því hversu litla umfjöllun stöðutaka ákveðinna fyrirtækja gegn íslensku krónunni hefur fengið .
Slíkar símhringingar og tölvupóstsendingar hafa færst mjög í vöxt undanfarna daga , eða frá því að Morgunblaðið birti frétt sl. miðvikudag , um að Fjárfestingarfélagið Kjalar , sem er að 94% hlut í eigu Ólafs Ólafssonar , hygðist krefjast þess að fá framvirkan gjaldeyrissamning upp á 650 milljónir evra úr gamla Kaupþingi gerðan upp á gengi Evrópska seðlabankans , en þar jafngildir ein evra hvorki meira né minna en 290 krónum , ekki þeim 168 sem hún er skráð á hér innanlands .
Fengi Kjalar gert upp samkvæmt gengi Evrópska seðlabankans jafngilti það því að fyrirtækið fengi 190 milljarða króna í sinn hlut ! Mönnum og konum er ofboðið .
Þau spyrja mig hvort frekju og græðgi Ólafs Ólafssonar séu engin takmörk sett og segjast raunar vera gáttuð á græðginni sem virðist leiðarljós Ólafs .
Nú kann ég auðvitað engin svör við því , en verð þó að viðurkenna að mér finnst nú eiginlega að viðmælendur mínir hafi ýmislegt til síns máls í þessum efnum .
Er ekki alveg ljóst að bæði Kjalar og Exista , sem samtals áttu 35% í Kaupþingi tóku stöðu gegn krónunni í framvirkum gjaldeyrisskiptasamningum sínum við Kaupþing , langt umfram það sem eðlilegt var til þess að halda uppi gjaldeyrisvörnum ? Voru þessi félög og raunar mun fleiri ekki bara að veðja í risavöxnum mæli gegn krónunni til þess að hirða upp hagnaðinn þegar krónan félli ? Var þetta ekki markviss stefna þessara og fleiri félaga allt árið í fyrra , sem þá greinilega í fullri samvinnu við Kaupþing og aðra banka í einhverjum mæli , tryggði gengishrun krónunnar , fyrst í mars og svo allt fram yfir bankahrun ? Stöðutökur gegn krónunni voru langmestar í Kaupþingi .
Þeir sem þar réðu ríkjum virðast hafa heimilað vildarviðskiptavinum sínum , sem jafnframt voru stærstu eigendur bankans , að gera slíka framvirka gjaldeyrisskiptasamninga , jafnvel þó að mestu hafi verið lokað á slíka samninga lungann úr árinu 2008 fyrir aðra .
Á sama tíma og viðskiptabankarnir gömlu mæltu með og jafnvel ginntu íslensk útgerðarfyrirtæki og lífeyrissjóði til þess að taka stöðu inni í bönkunum með íslensku krónunni , gegndi öðru máli með sérstaka vildarviðskiptavini bankanna , sem jafnframt voru stórir hluthafar í bönkunum .
Þeim var heimilað að veðja gegn íslensku krónunni , langt umfram það sem teljast eðlilegar gjaldeyrisvarnir á móti erlendum skuldum .
Útgerðarfélög og lífeyrissjóðir sitja nú eftir með sárt ennið og hafa sennilega tapað tugum milljarða króna á því að standa með krónunni .
Ætla menn eins og Ólafur Ólafsson og þeir Bakkabræður , Ágúst og Lýður Guðmundssynir , aðaleigendur Exista , stærsta hluthafans í gamla Kaupþingi í alvöru að leyfa sér að krefjast uppgjörs á sérstökum vildarsamningum sínum við Kaupþing á gengi Evrópska seðlabankans og græða þar með óstjórnlegar fjárhæðir á hruni íslensku krónunnar , sem þeir augljóslega áttu stóran þátt í að fella og koma okkur , íslensku þjóðinni , þar með á kaldan klakann ? ! Hverjum eru þessir menn svo að senda þennan reikning ? Jú , vitanlega íslensku þjóðinni , þótt krafan sé gerð á gamla Kaupþing og skilanefnd bankans þá liggur í augum uppi að ef farið yrði að kröfum um uppgjör væri það enn á ný íslenska þjóðin sem myndi blæða .
Því hlýtur að teljast útilokað að hlustað verði á þetta kröfurugl Kjalars , því það félag eitt myndi hagnast um 90 milljarða króna , ef uppgjörið yrði samkvæmt óskum þess .
Hverjir sváfu á verðinum á meðan það gerðist að stöðutaka í gömlu viðskiptabönkunum , þar sem veðjað var á veikingu krónunnar , varð samtals á milli 600 og 700 milljarðar króna ? Hverjir hvöttu til gerðar svona gjaldeyrisskiptasamninga ? Hverjir aðrir voru svona stórtækir í stöðutöku gegn krónunni ? Það getur ekki farið hjá því að þeir sem leyfðu þessu að gerast , þeir sem stuðluðu að því að þetta gerðist , verði dregnir til ábyrgðar .
Það verður væntanlega eitt af fjölmörgum verkefnum rannsóknarnefndarinnar nýskipuðu að upplýsa allt sem hægt er að upplýsa um þessi mál .
Þess mun þjóðin krefjast .
