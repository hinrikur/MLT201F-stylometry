Eftir Orra Pál Ormarsson orri@mbl.is Legg ég á , og mæli ég um , að þú verðir að svo stóru fjalli , sem enginn kemst yfir nema fuglinn fljúgandi , " mælti Búkolla blessunin sem frægt er .
Flestir halda að hún hafi verið að ávarpa hárið sem hinn knái karlsson tók úr hala hennar .
Það er misskilningur .
Kýrin skelegga var í raun að tala við vörn enska úrvalsdeildarliðsins Manchester United .
Það ber alltént ekki á öðru – téð vörn heldur öllu , vatni og vindum .
Manchester United jafnaði met um liðna helgi þegar liðið hélt marki sínu hreinu í tíunda úrvalsdeildarleiknum í röð .
Þeim árangri náði Chelsea áður veturinn 2004-05 .
Edwin van der Sar hirti tuðruna síðast úr netinu hjá sér á Emirates-leikvanginum í Lundúnum 8. nóvember þegar Samir Nasri gerði síðara mark Arsenal í 2:1 -sigri .
Á leiðinni heim varð Búkolla á vegi þeirra Fergusona .
Hvern hefði grunað að þetta gamalkunna klaufdýr ætti eftir að hafa afgerandi áhrif á gang mála í ensku knattspyrnunni ? Það er nánast yfirmannlegur árangur að leika tíu leiki í ensku úrvalsdeildinni án þess að fá á sig eitt einasta mark , ekki síst í ljósi þess að skörð hafa verið höggvin í vörn United-liðsins á þessum vetri .
Hvorki hefur sést tangur né tetur af Wes Brown frá í haust en hann fór á kostum í stöðu hægri bakvarðar í fyrra .
Brown mun nú loks vera að ná sér af meiðslum .
Þá hafa tveir aðrir fastamenn , vinstri bakvörðurinn Patrice Evra og miðvörðurinn Rio Ferdinand , verið mikið frá vegna leikbanna og meiðsla .
Sá fyrrnefndi hefur misst af helmingi þessara tíu leikja og sá síðarnefndi sex .
Hagvanir innhoppendur Við slíkar aðstæður eru hagvanir varamenn gulls ígildi , svo sem John O ' Shea .
Hann hefur verið í herbúðum United lengur en elstu menn muna án þess að eiga nokkurn tíma fast sæti í liðinu .
En hann hoppar inn þegar á þarf að halda og stendur sína plikt – í hvaða stöðu sem er .
Sjö af þessum tíu leikjum hefur hann spilað , fimm sem vinstri bakvörður og tvo hægra megin í vörninni .
Ekki má heldur gleyma því að O ' Shea getur hæglega brugðið sér í líki miðjumanns ef því er að skipta .
Hann er ef til vill ekki dálæti áhangendanna en gríðarlega mikilvægur í hópi .
Ekkert óvænt þar .
Frammistaða hins bráðunga miðvarðar Jonnys Evans hefur á hinn bóginn komið skemmtilega á óvart en hann hefur leyst Ferdinand af hólmi með slíkum ágætum að enski landsliðsmaðurinn gæti þurft að hafa sig allan við til að halda stöðu sinni þegar honum batnar bakveikin .
Evans , sem er 21 árs Norður-Íri , er uppalningur á Old Trafford og lengi hafa menn bundið við hann vonir , ekki síst eftir tvær velheppnaðar lánsferðir til Sunderland .
Það er hins vegar ekki heiglum hent að ganga inn í lið Manchester United og hermt er að Evans hafi verið farinn að ókyrrast .
Sunderland vildi festa kaup á honum síðastliðið sumar en Sir Alex Ferguson , knattspyrnustjóri United , þverskallaðist við .
" Jonny átti fjögur ár eftir af samningi sínum og við tjáðum honum að hann færi hvergi .
Ég benti honum á að hugsa þrjú til fjögur ár fram í tímann og meta hvort hann vildi heldur spila í aðalliði Manchester United eða Sunderland .
Mín trú er sú að hann muni festa sig í sessi hér innan þess tíma .
Þvílíkir eru burðir hans , " segir hann .
Þegar horft er til þess að þriðji miðvörðurinn er Nemanja Vidic ´ ´ blasir við að Sir Alex er ofdekraður .
Enda upplýsir hann að þetta séu þrír bestu miðverðir sem hann hafi haft á sínum snærum þau 22 ár rúm sem hann hefur setið á valdastóli í Leikhúsi draumanna .
Og hafa það þó ekki verið neinir væsklar , Steve Bruce , Gary Pallister , Jaap Stam og Ronny Johnsen , svo einhverjir séu nefndir .
Fulltrúar gamla og nýja tímans Enn er ógetið tveggja leikmanna sem tekið hafa þátt í múrgerðinni á umliðnum vikum , fulltrúa gamla og nýja tímans .
Þeir eru Gary Neville , 33 ára , og Rafael , 18 ára , sem skipta hægri bakvarðarstöðunni á milli sín .
Neville fyrirliði steig í haust upp úr langvarandi meiðslum og leit satt best að segja ekki út fyrir að hafa lengur kraft til að halda aftur af skæðustu útherjum heims .
Eftir tapið á Emirates gyrti sá gamli sig aftur á móti í brók og í síðustu leikjum hafa menn kannast við kappann .
Það að Neville skyldi hefja leikinn þýðingarmikla gegn Chelsea fyrir skemmstu bendir til þess að hann hafi hvergi nærri sungið sitt síðasta .
Brasilíumaðurinn Rafael mun þó halda áfram að anda niður í hálsmálið á fyrirliðanum , sprækur og sókndjarfur sem hann er .
Það eru ekki margir átján ára unglingar sem geta státað af því að leika að staðaldri fyrir United .
Næsti áningarstaður " Múrsins frá Manchester " í deildinni er The Hawthorns á þriðjudag .
Í ljósi þess að West Bromwich Albion hefur aðeins skorað 20 mörk í 22 leikjum er næsta víst að Edwin van der Sar á náðuga kvöldstund fyrir höndum .
Eitt lítið serbneskt blóm Að öðrum ólöstuðum hvílir ábyrgðin á afreki Manchester United-varnarinnar á liðnum vikum mest á herðum miðvarðarins Nemanja Vidic ´ ´ .
Ef gengið yrði til atkvæða um leikmann ársins í Englandi nú yrði Serbinn án efa fyrir valinu .
Sir Alex Ferguson , knattspyrnustjóri , myndi ekki letja menn til gjörningsins .
" Þegar maður lítur í kringum sig á verðlaunasamkundum sér maður að fyrrverandi sigurvegarar eru nær allir sóknarmenn og við erum þannig félag að athyglin beinist alltaf að stjörnunum , " segir hann .
" Denis Irwin fékk í viku hverri 8 eða 9 af 10 mögulegum fyrir frammistöðu sína en samt var hann mönnum aldrei hugleikinn þegar kom að skjallinu .
Eigi að síður vissum við hvers virði hann var og sama á við um Vidic ´ ´ .
Hann hefur staðið sig frábærlega .
" Serbinn , sem kom til United frá Spartak í Moskvu fyrir þremur árum , haslaði sér snemma völl sem einn af bestu miðvörðum deildarinnar og eins og staðan er núna er enginn hans jafnoki .
Hann hefur allt til að bera , hraða , styrk , útsjónarsemi .
Menn fara hreinlega ekki framhjá honum .
Síðast en ekki síst hefur Vidic ´ ´ ótrúlega vigt í loftinu sem hann færir sér óspart í nyt í eigin teig og ekki síður annarra .
Hann hefur þegar skorað fimm mörk í vetur .
Tölfræðin talar sínu máli .
Á árunum 1995-2005 fékk United að meðaltali á sig 0,94 mörk í leik í úrvalsdeildinni en eftir að Vidic ´ ´ kom til skjalanna hefur sú tala lækkað niður í 0,58 .
Tilviljun ? Vidic ´ ´ er aðeins 27 ára síðan í október og það er ískyggilegt til þess að hugsa fyrir miðherja úrvalsdeildarinnar að hann skuli að líkindum eiga sín bestu ár eftir .
Metið er fimmtán mörk Manchester United hefur einungis fengið á sig 10 mörk í 21 úrvalsdeildarleik til þessa á sparktíðinni .
Félagsmetið á heilli leiktíð , 22 mörk , er því uppnámi en það var sett í fyrra .
Liðið má þó ekki fá á sig nema fjögur mörk til viðbótar fram á vorið ætli það sér að slá met Chelsea frá vetrinum 2004-05 , 15 mörk í 38 leikjum .
Það gera 0,39 mörk að meðaltali í leik .
John Terry dró vagninn í því liði og Ricardo Carvalho og William Gallas skiptust á að leika honum við hlið í hjarta varnarinnar .
Paulo Ferreira var hægri bakvörður og Wayne Bridge og Gallas skiptu með sér stöðunni vinstra megin í vörninni .
Markvörður var Petr Cech .
Skutu rangan Kennedy Enda þótt Chelsea eigi metið var árangur Liverpool leiktíðina 1978-79 betri .
Liðið fékk að vísu á sig 16 mörk en þá voru leiknir 42 leikir .
Það gera 0,33 mörk að meðaltali í leik .
Ray Clemence stóð í marki Rauða hersins á þessum tíma og í vörninni voru menn á borð við Phil Neal , Phil Thompson , Emlyn heitinn Hughes á sínu síðasta tímabili á Anfield og arftaki hans , Alan Hansen .
Þarna var líka vinstri bakvörðurinn Alan Kennedy á sínu fyrsta ári hjá liðinu .
Hann lék raunar svo illa í fyrsta leik að Bob Paisley knattspyrnustjóri gat ekki orða bundist : " Djöfullinn , þeir skutu rangan Kennedy ! " Eftir þetta hresstist kappinn .
Fyrirliðinn fór í fangelsi Afar sjaldgæft er að varnir leki færri en 20 mörkum á vetri en lífseig vörn Arsenal á tíunda áratugnum náði þeim árangri í tvígang .
Fyrst sparktíðina 1990-91 þegar meistaralið félagsins fékk aðeins á sig 18 mörk og svo aftur 1998-99 þegar menn gerðu enn betur og þurftu aðeins að sækja tuðruna 17 sinnum í netið .
Þótt ótrúlegt megi virðast dugði það Arsenal þó bara í annað sæti úrvalsdeildarinnar .
Fyrra árið léku David Seaman , Lee Dixon , Nigel Winterburn og Steve Bould hvern einasta leik .
Það þekktist ekki að hvíla menn á þeim tíma .
Fyrirliðinn , Tony Adams , brá sér hins vegar bak við lás og slá í miðjum klíðum og leysti Andy Linighan hann þá af .
Adams sneri aftur fyrir vorið til að lyfta bikarnum .
Átta árum síðar voru allir þessir menn í fullu fjöri , komnir vel á fertugsaldur , en Martin Keown hafði bæst við og slegið Bould út úr byrjunarliðinu .
Er nema von að Robert Carlyle hafi notað þessa sveit sem viðmið þegar hann þurfti að samhæfa samdansendur sína í þeirri óborganlegu mynd The Full Monty .
.
