Fæstir leiða líklega hugann að því hver fann upp bréfaklemmuna og hvernig hún hefur þróast í áranna rás .
Svarið er heldur ekki alveg einfalt , því menn eru ekki alveg á eitt sáttir um uppfinningamanninn .
Bréfaklemman hefur hins vegar verið nánast óbreytt frá upphafi .
Bandaríkjamenn hafa alltaf verið manna duglegastir að sækja um einkaleyfi fyrir uppfinningum sínum og þar fékk Samuel B. Fay einkaleyfi á klemmu árið 1867 .
Þótt Fay hafi mælt með klemmunni til að festa saman pappír þá var hún fyrst og fremst hugsuð til að næla miða á fatnað og efni .
Tíu árum síðar fékk Erlman J. Wright einkaleyfi á klemmu , sem eingöngu var hugsuð fyrir pappír og líktist hún verulega algengustu útgáfunni sem nú þekkist .
Í kjölfarið hófst kapphlaup við endurbætur og alls konar útgáfur litu dagsins ljós á næstu árum .
Sú klemma , sem allir þekkja , á hins vegar rætur að rekja til Bretlands og var líklega í framleiðslu allt frá 1890 , hver svo sem fyrstur áttaði sig á hvernig best væri að beygja vír svo hann nýttist sem best .
Breski framleiðandinn hét Gem og það nafn hefur sums staðar loðað við bréfaklemmur , til dæmis heitir slík klemma " ( ett ) gem " á sænsku .
Fjöldaframleiðsla á bréfaklemmum krafðist auðvitað sérstaks tækjabúnaðar .
Árið 1988 fékk William Middlebrook einkaleyfi á vél til að framleiða bréfaklemmur og samkvæmt teikningum hans var ætlunin að framleiða Gem-klemmur .
Einkaleyfishafinn Middlebrook var að sjálfsögðu Bandaríkjamaður .
Þjóðhetja fyrir misskilning Núna er hægt að fá bréfaklemmur í ýmsum útgáfum , með bognum enda eða hvössum , úr járni eða plasti og í öllum regnbogans litum .
Gömlu járnklemmurnar eru þó enn sem fyrr vinsælastar á skrifstofum um allan heim .
Norðmenn hafa margir verið þess fullvissir að þeirra maður , Johan Vaaler , hafi fundið upp bréfaklemmuna .
Vaaler fékk vissulega einkaleyfi á bréfaklemmum í Þýskalandi árið 1899 og Bandaríkjunum árið 1901 fyrir svipaða klemmu og þá sem nú þekkist , en gallinn við hönnun hans var sú , að vírinn var aðeins beygður í einn rétthyrning , í stað þess að ná næstum tvívegis um miðjuna .
Með lagni mátti festa pappír saman með klemmunni hans , en þá stóð hún út í loftið og var fremur til ógagns en hitt .
Og þar sem Gem-klemman var þegar komin á markaðinn og virkaði svona ljómandi vel var klemma Vaalers aldrei framleidd .
Norðmenn hafa samt haldið nafni hans á lofti , síðast með gerð frímerkis árið 1999 .
Á því frímerki er hins vegar teikning af Gem-klemmu , svo þar var farið heldur frjálslega með staðreyndir .
Þá hafa Norðmenn líka reist sjö metra háa bréfaklemmu í borginni Sandvika , 15 km vestur af Osló .
Þar ákvað viðskiptaháskóli að heiðra uppfinningamanninn Vaaler með þessum hætti , en auðvitað er risastóra klemman Gem-útgáfan , svo minnisvarðinn er heldur vandræðalegur .
Í stríði .
.
.
Norðmenn gerðu bréfaklemmur hins vegar að eins konar þjóðartákni í síðari heimsstyrjöldinni , þótt ekki hefði það neitt með Vaaler og misheppnaða uppfinningu hans að gera .
Föðurlandsvinir báru pappírsklemmur í jakkaboðungum sem tákn um samstöðu þjóðarinnar .
" Við erum öll tengd " var merkingin á bakvið klemmuna í boðungnum .
Þjóðverjar meinuðu mönnum að ganga með þjóðfánann eða mynd af útlægum konungi sínum og bréfaklemman varð tákn um mótþróa .
Sá mótþrói fór auðvitað í taugarnar á þýskum , sem bönnuðu slík tákn á fötum og beittu þá hörðum refsingum sem dirfðust að sýna sig með sameiningartáknið í barminum .
Sú hugmynd , að bera bréfaklemmu í barmi sem tákn um andstöðu , er talin eiga rætur sínar að rekja til frönsku andspyrnuhreyfingarinnar í sama stríði .
Bréfaklemma á jakkaboðung eða vasaloki myndaði " deux gaules " ( tvo staura eða tvær súlur ) , en þar var fengin hljóðlíking við nafn leiðtoga andspyrnuhreyfingarinnar , Charles de Gaulle hershöfðingja .
Kannski Íslendingar taki upp á því að ganga með bréfaklemmu í barminum , sem tákn um að við séum öll í sömu klemmunni ? .
.
.
og friði Fyrir eina bréfaklemmu er hægt að eignast heilt hús .
Það er kannski ekki á allra færi , en Bandaríkjamaðurinn Kyle MacDonald ákvað að láta reyna á áhrifamátt netsins .
Hann setti upp heimasíðu í júlí 2005 og auglýsti þar eina , rauða bréfaklemmu og bauð hana í skiptum fyrir aðra hluti og hentuga .
Fyrstu viðskiptin gengu fljótlega í gegn og hann skipti á bréfaklemmunni fyrir penna sem var eins og fiskur í laginu .
Pennanum skipti hann fyrir hurðarhún , sem aftur fór fyrir grill , grillið varð rafall , rafallinn varð bjórtunna og ljósaskilti og þá var komið að vélsleða .
Vélsleðanum skipti hann út fyrir ferðalag , ferðalaginu fyrir lítinn flutningabíl , bílnum fyrir tíma í hljóðveri og tímunum fyrir leigufría íbúð í eitt ár .
Nágranni hans fékk leigufríu íbúðina , en útvegaði honum í staðinn eitt kvöld með rokkaranum Alice Cooper , sem hann skipti út fyrir rafknúna Kiss-snjókúlu og sú kúla fór fyrir hlutverk í Hollywood .
Þegar hér var komið sögu hafði MacDonald öðlast töluverða frægð .
Bærinn Kipling í Saskatchewan í Kanada sá sér leik á borði og bauð honum hús , með stórri , rauðri og upplýstri bréfaklemmu í garðinum .
MacDonald þáði húsið og hafði þar með tekist ætlunarverk sitt : Að eignast hús fyrir bréfaklemmu .
Og það tók hann aðeins eitt ár .
rsv@mbl.is 