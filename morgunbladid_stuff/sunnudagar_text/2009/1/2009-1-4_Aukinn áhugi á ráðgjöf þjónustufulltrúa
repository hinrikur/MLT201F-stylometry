Eftir Svanhvíti Ljósbjörgu svanhvit@mbl.is Íslenskt þjóðfélag hefur breyst töluvert á síðustu mánuðum og almenningur virðist hugsa mun meira um fjármál og allt þeim tengt .
Þó virðist aðsókn að alls kyns fjármálanámskeiðum ekki hafa aukist heldur virðist fólk nota netið , fjölmiðla og þjónustufulltrúa bankanna í meira mæli .
Gísli Jafetsson , framkvæmdastjóri fræðslumiðstöðvar sparisjóðanna , segist ekki finna fyrir auknum áhuga á fræðslunámskeiðum um fjármál sem sparisjóðirnir hafa haldið reglulega .
" Reyndar höfum við ekki auglýst námskeiðin mikið , einfaldlega vegna þess að ekki er búið að ákveða hvenær næsta námskeið verður .
Aftur á móti finnum við fyrir auknum áhuga á ráðgjöf og fólk sækir í ráðgjöf hjá þjónustufulltrúum bankanna .
Við höldum líka kynningar í ríkari mæli fyrir starfsfólk sparisjóðanna um þær úrlausnir sem bjóðast , eins og greiðslujöfnun , frystingu lána og slíkt .
Fólk virðist leita frekar að slíkum ráðleggingum hjá sínum þjónustufulltrúum , " segir Gísli sem finnur fyrir auknum fróðleik almennings um fjármál .
" Fólk er duglegra að lesa vefsíður , það er betur að sér um þessa hluti og virðist hafa betri kostnaðarvitund .
Fyrst og fremst er fólk með áhyggjur af því hvernig það á að lifa og það sækir sér ráðgjöf í samræmi við það .
" Aukning í byrjun hausts Ingólfur H. Ingólfsson hjá Spara.is segist ekki vera viss hvort aðsóknin hafi aukist undanfarna mánuði en hún hafi þó aukist verulega í byrjun haustsins .
" Ég hélt síðast námskeið í september og þá þurftum við að færa okkur úr 150 manna sal í 500 manna sal í Borgarleikhúsinu .
Það var því gríðarleg fjölgun .
Venjulega eru námskeiðin eftir áramót betur sótt en ég veit ekki hvað gerist núna .
Það er líklegt að við verðum með eitt stórt námskeið fyrir sumarið en það er ekki komin dagsetning á það .
Meiningin var að draga úr námskeiðum og leggja frekari áherslu á fjárhagskerfi heimilisins sem við höfum verið að smíða en það er útgjaldastýringarkerfi og aðferð til að greiða niður lánin .
" Góð aðsókn Henný Hinz , hagfræðingur hjá Alþýðusambandi Íslands , hefur haldið nokkur fjármálanámskeið undanfarna mánuði en hún segir að það sé alveg nýtt .
" Þetta er eitthvað sem við tókum upp á í kjölfarið á hremmingunum í haust .
Ég hef því engan samanburð við hvernig þetta hefur verið eða hvort aðsóknin er meiri .
Öðru hverju hefur verið kennd fjármálalæsi í trúnaðarmannakerfi okkar en ég held að það sé óhætt að segja að aðsóknin núna hafi verið mjög góð .
Fólk tók þessum námskeiðum fagnandi en það er erfitt að bera það saman við eitthvað annað , " segir Henný og bætir við að það sé mjög misjafnt hve frótt fólk er um fjármál .
" Þetta er efni sem allir þekkja en fólk hefur kannski misdjúpa innsýn í .
Námskeiðin sem við höfum haldið eru því meira til að hjálpa fólki að rifja upp .
Við höfum lagt áherslu á lestur á greiðsluseðlum , útskýringu á verðbólgu og verðtryggingu og hvernig það tengist við lánin .
Þetta er eitthvað sem flestir sem hafa rekið heimili vita en getur verið gott að rifja upp og fá nánari útskýringu á tæknilegu hliðinni .
Þetta eru yfirleitt mjög skemmtileg námskeið og fólk er mjög áhugasamt .
" 