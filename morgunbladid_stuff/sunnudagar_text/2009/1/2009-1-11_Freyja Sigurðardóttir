Freyja Sigurðardóttir fæddist á Sauðárkróki 31. maí 1948 .
Hún lést af slysförum 27. desember síðastliðinn og var útför hennar gerð frá Hafnarfjarðarkirkju 9. janúar .
Vegna mistaka runnu tvær minningargreinar saman í Morgunblaðinu á útfarardegi Freyju .
Við biðjum hlutaðeigandi og aðstandendur velvirðingar .
Stórt skarð var höggvið í raðir starfsmanna St .
Jósefsspítala þegar Freyja Sigurðardóttir lést í bílslysi hinn 27. desember sl. Freyja var með reyndustu og bestu hjúkrunarfræðingum handlækningadeildar eftir áratuga farsælt starf .
Hún þótti sýna fágætt næmi og nærfærni við hjúkrun sjúklinga , en sjálf barðist hún við erfiðan gigtarsjúkdóm .
Hún kvartaði samt aldrei og fór í sínar liðskiptaaðgerðir og kom svo aftur til starfa með bros á vör .
Í frístundum sínum iðkaði Freyja sitt áhugamál , sem var dans , og margir hafa lært fyrstu danssporin hjá henni .
Meðfram sínu erilsama starfi sem hjúkrunarfræðingur sá hún um skráningu og eftirlit með sýkingum og sinnti því af alúð og nákvæmni í á annan áratug .
Á heiðskírum nóttum virðist hljóðlega fetað af stjörnu á stjörnu – okkur heyrðist einhver stikla himingeiminn eins og læk .
( H.P .
) Ég þakka fyrir langa og góða samvinnu sem endaði allt of fljótt .
Aðstandendum sendi ég samúðarkveðjur .
Hvíl í friði .
Gunnar Herbertsson , yfirlæknir .
Í miðju annríki jólahátíðarinnar lést Freyja Sigurðardóttir hjúkrunarfræðingur .
Freyja starfaði á handlæknisdeild St .
Jósefsspítala Sólvangi í Hafnarfirði .
Við höfðum kvatt hana fyrir jólafrí , fullviss um að hitta hana aftur eftir áramót .
Fljótt skipast veður í lofti og nú hefur hún kvatt okkur .
Eftir sitjum við hnípin og full saknaðar .
Freyja hóf störf við spítalann í júnímánuði árið 1980 .
Það eru því orðin hartnær 29 ár sem hún hefur lagt fram starfskrafta sína , fjölmörgum sjúklingum og spítalanum til hagsbóta .
Mannauður er orð sem oft er notað þegar lýsa á verðgildi stofnana .
Mannauður er í raun auðlind hverrar stofnunar .
Sá sem þekkir til starfsemi St .
Jósefsspítala Sólvangs veit að þar er mikill mannauður .
Hún Freyja var gott dæmi um það .
Tryggð hennar , fagmennska , ósérhlífni og öll sú reynsla sem hún bjó yfir bættist í þann sjóð sem er dýrmæt eign stofnunarinnar .
Hún sinnti sjúklingum handlæknisdeildarinnar eins og best varð á kosið , tók þátt í þeirri starfsemi sem fram fer á deildinni af dugnaði og áhuga , eins og sá sem ánægju hefur af starfi sínu og það er ekki lítils virði .
Þrátt fyrir að Freyja berðist við liðagigt gaf hún ekkert eftir .
Hún sagði mér reyndar fyrir stuttu að henni liði nú betur en oft áður og í samtali sem við áttum í sumar tjáði hún mér að nú þegar hún væri orðin sextug ætlaði hún að fara að haga lífi sínu eftir eigin höfði , gera það sem hana langaði til að gera .
Ég vona að henni hafi auðnast það þessa mánuði sem liðu frá sextugsafmælinu .
Það er sorglegt til þess að hugsa að hún fékk ekki lengri tíma til þess .
Að leiðarlokum vil ég fyrir hönd stjórnar St .
Jósefsspítala Sólvangs þakka henni fyrir vel unnin störf og þá tryggð sem hún sýndi spítalanum alla tíð .
Aldraðri móður hennar , dætrum hennar og öðrum aðstandendum sendi ég mínar innilegustu samúðarkveðjur .
Engir dagar koma aftur en fegurð þeirra lifir hjá þér eins og ljós í rökkri , eins og blóm á fjalli .
( Þórarinn Guðm .
) Guð blessi minningu Freyju Sigurðardóttur .
Birna Guðrún Flygenring , framkvæmdastjóri hjúkrunar St .
Jósefsspítala Sólvangi .
