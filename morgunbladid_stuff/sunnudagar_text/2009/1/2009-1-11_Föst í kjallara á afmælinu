" ÉG ætla að borða kvöldmat með foreldrum mínum því ég er búin að kvíða svo fyrir þessu afmæli að ég get ekki hugsað mér að halda upp á það , " segir Kamilla og játar fúslega að þjást af þrítugskrísunni .
Hún segir 18 ára afmælisdaginn eftirminnilegastan en þá voru hún og fjölskylda hennar að flytja í nýtt húsnæði .
" Vinir mínir ætluðu að vera með óvænta afmælisveislu og birtust úti í garði með blöðrur og læti en þá hafði skápur fest í kjallaratröppunum þar sem herbergið mitt var svo ég var föst þar inni og þurfti að horfa út um gluggann á vini mína halda upp á afmælið mitt , " segir hún .
Kamilla vinnur hjá ÍTR sem verkefnastjóri á frístundaheimilinu Glaðheimum , sem er fyrir börn með einhverfu .
" Þetta átti að vera sumarstarf en þetta er skemmtilegasta starf sem ég hef verið í , " segir hún .
" Ég skil ekki fólk sem getur unnið með fullorðnum .
Krakkar eru svo miklu skemmtilegri .
" Kamilla er langt komin í námi sínu í þroskaþjálfun við KHÍ en þegar hún byrjaði hjá ÍTR vann hún í Öskjuhlíðarskóla .
" Ég væri ekki í þessu nema því mér finnst þetta meiriháttar skemmtilegt .
Engir tveir dagar eru eins .
" ylfa@mbl.is 