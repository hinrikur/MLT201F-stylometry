Eftir Ingu Rún Sigurðardóttur ingarun@mbl.is Þáttaröðin Mad Men hefur notið vinsælda en á meðal þess sem hún hefur vakið athygli fyrir er tískan í þáttunum .
Þættirnir eru hérlendis á dagskrá Stöðvar 2 , sem nú sýnir fyrstu þáttaröðina og er fjórði þátturinn í kvöld .
Mad Men hefur hreppt fjölda verðlauna og var í fyrra valin besta dramaþáttaröðin á Golden Globe-verðlaunahátíðinni og er tilnefnd í ár en verðlaunin verða afhent í nótt .
Mad Men er eftir einn aðalhöfund mafíuþáttanna Sopranos-fjölskyldunnar , sem Íslendingar þekkja vel , og gerist snemma á sjöunda áratugnum í New York , nánar tiltekið á Madison Avenue sem þá var miðstöð bandaríska auglýsingabransans .
" Samkeppnin er hörð og óvægin , stíllinn settur ofar öllu og yfirborðsmennskan alger .
Á þessum tíma var karlaveldið allsráðandi , hrokinn og sjálfsdýrkunin dyggð og þeir náðu lengst sem best kunnu að svíkja og pretta .
Hlutverk kvenna var skýrt ; þær voru húsmæður , einkaritarar eða hjákonur , " segir Stöð 2 um þáttinn .
Áhersla á nákvæmni Þrátt fyrir karlrembu og annan ójöfnuð í samfélaginu er að minnsta kosti einn þáttur sem er eftirsóknarverður frá fyrri hluta sjöunda áratugarins , nefnilega tískan .
Búningahönnuðinum Janie Bryant þykir hafa tekist mjög vel til í starfi en hún leggur áherslu á nákvæmni .
Mikil vinna er lögð í að skapa hverri og einni persónu sérstakan stíl , sem endurspeglar karakterinn .
Í Bandaríkjunum hafa verið framleiddar tvær þáttaraðir af Mad Men og breytist stíllinn líka eilítið milli raða , til að endurspegla persónuleikabreytingar og að ár sé liðið .
Karlmennirnir klæðast vel sniðnum jakkafötum , með vasaklút , og eru með bindisnælu eða ermahnappa .
Konurnar eru í traustum undirfötum , sem skapa réttu útlínurnar fyrir glæsilega kjóla , sem eru alltaf aðsniðnir í mittið til að undirstrika kvenleikann .
Tískan sýnir línurnar vel , án þess að bera of mikið .
Konurnar eru vel til hafðar , bæði hvað hárgreiðslu og förðun varðar en hárgreiðslufólk þáttarins fékk Emmy-verðlaun fyrir frammistöðu sína í fyrra .
Þættirnir hafa nú þegar haft áhrif á bandaríska fatahönnuði og segist Michael Kors fá innblástur frá tísku þáttanna .
Fleiri dæmi um áhrifin eru að seljendur fatnaðar á eBay eru farnir að vísa til fata frá þessu tímabili sem Mad Men -stíls til að gera hann söluvænlegri .
Veislur með Mad Men -þema hafa líka víða verið haldnar .
Ennfremur hafa stjörnur þáttanna hafa setið fyrir í áhrifamiklum tímaritum á borð við Vogue , Vanity Fair og GQ .
Tíska sem hæfir tíðarandanum Tíska sjöunda áratugarins þykir eiga vel við tíðarandann , nú þegar Barack Obama er að setjast í forsetastólinn en margt í fari hans þykir minna á andann sem sveif yfir vötnum þegar John F. Kennedy og Jackie eiginkona hans voru búsett í Hvíta húsinu .
Kreppan þykir passa vel við þennan fullorðinslegri klæðnað en hefur almennt tíðkast á síðustu árum .
Eitt gott ráð fyrir þá sem vilja ná tískuandblæ þáttanna er að passa sig á því að líta ekki út fyrir að leika í búningadrama .
Vel er hægt að blanda saman fötum frá þessum tíma og nýjum fötum , sem eru e.t.v. úr þægilegri og eftirgefanlegri efnum fyrir nútímalegan lífsstíl .
Eitt sem klikkar þó aldrei er góð vetrarkápa með stuttum ermum , helst í einhverjum fallegum lit , notuð við uppháa hanska .
Það er allavega glæsilegra en gamla , góða dúnúlpan .
