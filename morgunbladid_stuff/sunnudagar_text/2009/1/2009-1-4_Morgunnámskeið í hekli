Hjá Storknum er hægt að sækja ýmiss konar námskeið í handavinnu , en fyrirtækið er fyrst og fremst þekkt fyrir prjónanámskeið .
Nú á vorönn verða þó einnig námskeið í hekli , bútasaumi og prjónaveskjagerð .
Ýmiss konar fylgihlutir " Námskeið hafa verið haldin hjá okkur árum saman og alltaf verið næg eftirspurn .
Þó finnum við nú fyrir aukinni eftirspurn frá yngri konum á aldrinum 20 til 30 ára sem gjarnan eru þá að prjóna barnaflíkur á væntanleg börn .
Það er þægilegt að byrja á slíkum flíkum , til dæmis barnapeysum en annars prjóna þær allt mögulegt á börnin , " segir Guðrún Hannele Henttinen hjá Storknum .
Auk hefðbundinna námskeiða í prjóntækni og framhaldsnámskeiðs í prjóni , fyrir þá sem hafa góðan grunn eða hafa verið áður á námskeiði , verða einnig í boði ýmsar nýjungar nú á vorönn .
Þar má fyrsta nefna prjónaveskjagerð þar sem nemendur hanna og sauma sín eigin veski utan um prjónana og þá fylgihluti sem prjónaskapnum fylgja svo sem nælur og skæri .
Slík námskeið eru þriggja kvölda en einnig verður haldið tveggja kvölda námskeið í bútasaumi í höndum þar sem kennd verður aðferð við að koma saman flóknum formum í höndum .
Þá verður haldið morgunnámskeið í prjóni og hekli þar sem kennt er fyrir hádegi einu sinni í viku í fimm vikur .
Það námskeið er ætlað öllum þeim sem eiga heimangengt að degi til og er á hagstæðara verði .
Bætt við kunnáttuna Hámarksfjöldi nemenda á námskeiðum Storksins er tíu og þá eru tveir kennarar með hópinn .
" Okkur finnst mikilvægt að veita góða þjónustu og í verklegri kennslu er betra að hafa hópana litla , enda þurfa nemendur mikla hjálp á ákveðnum tímapunkti sem við viljum geta veitt , " segir Guðrún .
maria@mbl.is 