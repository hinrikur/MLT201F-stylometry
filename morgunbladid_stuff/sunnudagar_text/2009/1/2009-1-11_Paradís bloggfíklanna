Eftir Jóhann Bjarna Kolbeinsson jbk@mbl.is BLOGGÞORSTI Íslendinga virðist óslökkvandi , en eins og kom fram í Morgunblaðinu á föstudaginn fær bloggsamfélag mbl.is , blog.is , um 450 þúsund heimsóknir á viku .
Það jafngildir því að hver og einn einasti Íslendingur heimsæki blog.is um það bil 1,5 sinnum í viku .
Þá eru ótalin fjölmörg önnur íslensk bloggsamfélög .
Blogg-gáttin er síða sem heldur utan um íslensk blogg með skemmtilegum hætti .
Mikill fjöldi bloggara er skráður á síðuna , og í hvert skipti sem hver þeirra skrifar nýja færslu á bloggsíðu sína má sjá það efst á Blogg-gáttinni .
Þannig má spara sér mikinn tíma sem hefði annars farið í að flakka á milli blogga í leit að nýjum færslum .
Þá má einnig sjá lista yfir vinsælustu bloggarana sem skráðir eru á Blogg-gáttina , það er að segja þá bloggara sem oftast er smellt á .
Þegar þetta er skrifað er Egill Helgason á toppnum , sem kemur svo sem ekki á óvart .
Í næstu sætum á eftir eru Össur Skarphéðinsson , Stefán Pálsson , Ármann Jakobsson og Dr. Gunni .
Þá fá fréttafíklar líka eitthvað fyrir sinn snúð því hægra megin á síðunni eru nýjustu fréttirnar af öllum helstu fréttamiðlum á landinu í einum lista .
Sem sagt : Blogg-gáttin er flott síða fyrir blogg- og fréttafíkla landsins .
