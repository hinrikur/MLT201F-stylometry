Við lok síðari heimsstyrjaldar beið nasisminn skipbrot .
Kommúnisminn stóð hins vegar af sér hildarleikinn í Evrópu og aðeins nokkrum misserum eftir stríðslok klauf járntjald álfuna í austur og vestur .
Fasisminn , systurstefna nasismans , hélt velli í álfunni enn um hríð .
Evrópusambandið , bandalag 27 lýðræðisríkja , sem teygir sig frá heitum öldum Miðjarðarhafsins til nyrstu sveita Finnlands , á rætur í þessu mikla hugmyndafræðilega uppgjöri .
Nú þegar tæp 60 ár eru liðin frá stofnun Kola- og stálbandalagsins , eftir undirritun Parísarsamkomulagsins 1951 , má segja að álfan standi enn á ný á tímamótum .
Stærstu hagkerfi sambandsins , hið þýska og hið breska , hafa haft mikinn hag af alþjóðavæðingunni .
Bankahrunið hefur hins vegar afhjúpað veikleika fjármálakerfisins , á sama tíma og ráðgert er að hlutur ESB og Bandaríkjanna í heimsframleiðslunni muni fara minnkandi á næstu áratugum .
Tyrkir standa enn utan sambandsins og ríkir óvissa um hvaða áhrif það hefði á stefnu ESB að hafa þá með innanborðs .
Baldur Arnarson stiklar á stóru í sögu sambandsins .
1951 Parísarsamkomulagið Frakkar , Vestur-Þjóðverjar , Ítalir , Belgar , Hollendingar og Lúxemborgarar undirrita Parísarsamkomulagið og stofna þá um leið Kola- og stálbandalagið , fyrst og fremst í því skyni að koma í veg fyrir átök á milli Frakka og Þjóðverja .
Parísarsamkomulagið tók gildi 1952 og rann út 50 árum síðar , árið 2002 , þegar Kola- og stálbandalagið hætti formlega að vera til og rann inn í Evrópubandalagið ( EB ) .
Kola- og stálbandalaginu ( KSE ) hefur verið lýst sem fyrstu evrópsku stofnuninni sem fól í sér yfirþjóðlegt vald , það er vald til að taka ákvarðanir án þess að til kæmu afskipti ríkisstjórna viðkomandi ríkja .
Var Parísarsamkomulagið forsendan fyrir myndun hins yfirþjóðlega valds .
Hugmyndin að baki því var öðrum þræði sú að sameina vestræn ríki álfunnar um þann iðnað sem hafði orðið til að kljúfa þau í herðar niður í stríðsrekstri , nefnilega þungaiðnaðinn með kol , stál og járn á iðnaðarsvæðunum sem nasistar nýttu við uppbyggingu stríðsvélarinnar .
Ræðir þar einkum um Ruhr-héraðið sem kom einnig við sögu í fyrri heimsstyrjöldinni , en að loknu því stríði hernámu Frakkar og Belgar héraðið til tryggingar fyrir skaðabótagreiðslum þeim sem lagðar voru fram í Versalasamningunum .
Hernáminu lauk árið 1925 og þegar yfir lauk hafði héraðið gegnt stóru hlutverki í vígvæðingu nasista .
Stofnun bandalagsins átti sér aðdraganda í því að Frakkinn Jean Monnet , sem stundum er nefndur helsti hugmyndafræðingurinn að Evrópusamvinnunni , lagði árið 1945 fram Monnet-áætlunina .
Hún fól í sér flutning kola frá þeim iðnaðarsvæðum í Þýskalandi sem komu tímabundið í hlut Frakka í stríðslok , það er að segja Ruhrhéraðið og Rínarlöndin , einkum Saarland , til Frakklands , svo styrkja mætti hagkerfi Frakka á kostnað Þjóðverja .
Eins og gefur að skilja olli þessi ásetningur spennu í samskiptum Frakka og Þjóðverja og með Schuman-áætluninni , sem nefnd var eftir franska utanríkisráðherranum Robert Schuman , var niðurrifi þýsks iðnaðar í Ruhr-héraðinu hætt , ásamt því sem ýmsar framleiðslukvaðir á þýskan iðnað voru afnumdar .
Er Monnet talinn aðalhöfundur áætlunarinnar , en gjarnan er vísað til hans og Schuman sem helstu stofnfeðra Evrópusamstarfsins .
Tveimur árum síðar fengu Frakkar efnahagsleg yfirráð yfir Ruhr-héraði og héldu þeim til 1957 , þegar það varð hluti af V-Þýskalandi , líkt og Rínarlöndin .
Liður í mótun eins markaðar Árið 1967 gekk Kola- og stálbandalagið ásamt Kjarnorkubandalagi Evrópu ( KBE ) inn í Evrópubandalagið , þar sem Efnahagsbandalag Evrópu ( EBE ) var meginstoðin .
Kola- og stálbandalagið hefur fengið þann dóm sögunnar að hafa ekki tekist að koma í veg fyrir hnignun iðngreinanna sem það var stofnað um , á sama tíma og það stuðlaði að myndun sameiginlegs markaðar í Evrópu .
Inngangan í Kola- og stálbandalagið var ekki óumdeild í Þýskalandi og lögðust jafnaðarmenn ( SPD ) gegn henni með þeim rökum að hún drægi úr líkum á sameiningu landsins .
Var flokkurinn andvígur aðild að Efnahagsbandalagi Evrópu og NATO með sömu rökum .
1950-54 Evrópska varnarbandalagið Sovétmenn stóðu uppi sem sigurvegarar í stríðslok .
Evrópa var í rústum og óttaðist Bandaríkjastjórn afleiðingar þess að hafa jafn fjölmennan her við bæjardyr bandalagsþjóða sinna í Vestur-Evrópu .
Móta þurfti jafnvægi við herstyrkinn í austri og gerði Bandaríkjastjórn því kröfu um að Vestur-Þýskaland legði sitt af mörkum til varnarmála í álfunni , þvert á vilja margra Þjóðverja og annarra Evrópubúa , sem voru , eðlilega , búnir að fá nóg af vopnaskaki .
Konrad Adenauer , þáverandi kanslari Vestur-Þýskalands og einn af ötulustu talsmönnum vestrænnar samvinnu á sinni tíð , var hins vegar fylgjandi þátttöku Þjóðverja í varnarsamvinnu og studdi því tillögu franska stjórnmálamannsins René Pleven um stofnun Evrópska varnarbandalagsins ( EDC ) árið 1950 , með vísun til þeirrar hættu sem stafaði af uppgangi kommúnismans .
Pleven-áætlunin , sem svo er kölluð , endurspeglaði vilja Plevens til varnarsamvinnu ríkja beggja vegna Atlantsála og er nú litið svo á að hún hafi styrkt undirstöður Atlantshafsbandalagsins ( NATO ) , sem þá var nýstofnað en átti eftir að taka á sig skarpari mynd sem varnarbandalag í Kóreustríðinu ( 1950-1953 ) .
Gekk hugmyndin út á að efna til varnarsamvinnu evrópsks hers með her Kanada og Bandaríkjanna , í því skyni að tryggja friðinn , eins og rakið er í Pleven-áætluninni .
Frjálsar þjóðir bindist böndum Deilur risu í Frakklandi um hvort bandalagið fæli í sér afsal á fullveldi landsins , en ætlunin var að Frakkar byðu Bretum og " frjálsum þjóðum " á meginlandi Evrópu , það er Ítölum , V-Þjóðverjum , Hollendingum , Belgum og Lúxemborgurum , þátttöku .
Sá Pleven fyrir sér að herir aðildarríkjanna veittu upplýsingar um stöðu varnarmála til ríkisstjórna sinna , að frátöldum Þjóðverjum sem áttu að veita slíkar upplýsingar beint til bandalagsins .
Samtímis stofnun Evrópska varnarbandalagsins voru uppi hugmyndir um stofnun Evrópska stjórnmálasambandsins ( EPC ) og líkt og með varnarbandalagið var ætlunin sú að tengja þjóðirnar saman enn fastari böndum .
Þessar hugmyndir urðu þó aldrei að veruleika og árið 1954 hurfu bandalögin af teikniborðinu .
Í umsögn sinni um þau málalok hefur sagnfræðingurinn Mary Fulbrook bent á að franska þingið hafi metið það svo að varnarbandalagið væri ekki næg trygging fyrir því að friður héldist við Þjóðverja .
Viðbrögð Sovétmanna Árið eftir að hugmyndirnar runnu út í sandinn var lýst yfir fullveldi Vestur-Þýskalands , sex árum eftir stofnun þess .
Fjórum dögum síðar , 9. maí 1955 , gekk landið í NATO .
Sovétmenn sátu ekki aðgerðalausir gagnvart þessari þróun og sex dögum síðar áttu þeir frumkvæði að stofnun Varsjárbandalagsins , varnarbandalagi austantjaldsríkja með Albaníu , Austur-Þýskaland , Búlgaríu , Pólland , Rúmeníu , Tékkóslóvakíu og Ungverjaland innanborðs .
Bandalagið leystist upp við fall Sovétríkjanna 1991 .
1957 Rómarsáttmálinn Samrunaferlið í Evrópu fer á nýtt stig með Rómarsáttmálunum , sex árum eftir að Kola- og stálbandalagið tók gildi .
Líkt og í Brussel- og Parísarsamkomulaginu 1948 og 1951 undirrita Belgar , Frakkar , Hollendingar , Ítalir , Vestur-Þjóðverjar og Lúxemborgarar sáttmálana tvo .
Annars vegar sáttmála um stofnun Efnahagsbandalags Evrópu ( EBE ) og hins vegar sáttmála um stofnun Kjarnorkubandalags Evrópu ( EAEC / EURATOM ) , en kjarnorkan var þá að ryðja sér til rúms sem orkugjafi .
Með Efnahagsbandalagi Evrópu varð til innri markaður í aðildarríkjunum , jafnframt því sem svokallað fjórfrelsi öðlaðist gildi , það er frjáls för einstaklinga , vöru , fjármagns og þjónustu yfir landamæri aðildarríkja .
Gjarnan er vísað til sáttmálanna tveggja og sáttmálans um Kola- og stálbandalag Evrópu sem stofnsáttmála ESB .
Samningarnir tóku gildi árið eftir en 9 árum síðar , árið 1967 , runnu Kola- og stálbandalagið og Kjarnorkubandalag Evrópu saman , með sameiginlegu stjórnkerfi og stofnunum .
Árið 1960 sóttu Danir , Írar , Norðmenn og Bretar um aðild að Efnahagsbandalagi Evrópu .
Umsóknin var hins vegar ekki samþykkt , meðal annars vegna tortryggni Charles de Gaulle Frakklandsforseta gagnvart aðild Breta .
Áttu eftir að líða 12 ár þar til þrjár af þjóðunum fjórum fengu inngöngu .
Norðmenn stóðu utan bandalagsins eftir að hafa greitt atkvæði gegn inngöngu í atkvæðagreiðslu .
Grikkir gengu í Efnahagsbandalagið ( þá hluti af EB ) 1981 og Spánverjar og Portúgalar fimm árum síðar .
Árið eftir , árið 1987 , sóttu Tyrkir um inngöngu en hafa enn ekki fengið inni í samstarfi Evrópuþjóða eftir öll þessi ár .
1948 Brusselsamkomulagið Leiðtogar Belgíu , Lúxemborgar , Hollands , Frakklands og Bretlands undirrita Brussel-samkomulagið .
Undirritunin er undanfari stofnunar NATO .
Þegar hér er komið sögu er spennan farin að magnast í samskiptum Sovétríkjanna og Vesturveldanna .
Sú ráðstöfun Sovétmanna að loka vesturhluta Berlínar af fyrir Vesturveldunum ýtti undir stofnun NATO .
Bretar , Frakkar , Belgar , Lúxemborgarar og Hollendingar undirrituðu samkomulagið sem fól í sér samstarf á sviði varnarmála , efnahagsmála og menningartengsla .
Meira um ESB á mbl.is / esb Á vefnum mbl.is / esb er að finna allar greinar sem hafa birst í hafa í þessum greinaflokki frá því hann hóf göngu sína og fleira til .
Á vefnum eru birt sjónvarpsviðtöl og oft má þar finna ítarlegri útgáfur af viðtölum en komust fyrir í blaðinu .
Þar má einnig finna fróðlegar greinar um ESB , athugasemdir og skoðanir lesenda .
