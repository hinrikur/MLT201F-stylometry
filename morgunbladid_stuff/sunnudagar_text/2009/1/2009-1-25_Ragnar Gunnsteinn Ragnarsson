Ragnar Gunnsteinn Ragnarsson fæddist í Reykjavík 12. janúar 1954 .
Hann lést í Reykjavík 8. janúar síðastliðinn .
Nokkurra daga gamall var hann ættleiddur af hjónunum Ragnari Gunnsteini Guðjónssyni , f. 31. janúar 1910 , d. 31. janúar 1983 og Guðrúnu Jóhönnu Magnúsdóttur , f. 13. desember 1903 , d. 14. júní 1992 .
Þegar Ragnar Gunnsteinn kom til þeirra hjóna voru að alast upp hjá þeim Bragi Hólm Kristjánsson , f. 1. júlí 1939 , d. 7. júní 2003 , systursonur Guðrúnar og systkinin Davíð Wallace Jack , f. 25. júní 1945 og María Lovísa Jack , f. 28. ágúst 1946 , systurbörn Ragnars .
Þó Davíð og María færu frá Ragnari og Guðrúnu tveim árum síðar slitnuðu aldrei þau bönd vináttu og kærleika sem skapast höfðu .
Þau voru honum alla tíð sem systkini og hann þeim bróðir .
Börn Ragnars Gunnsteins eru : 1 ) Alfreð Ragnar , f. 27. janúar 1973 .
Móðir hans er Alda Ólöf Alfreðsdóttir , 12. apríl 1956 .
Alfreð er kvæntur Elsu Rannveigu Sveinsdóttur , f. 14. október 1975 .
Sonur hans er Axel Óli , f. 16. maí 1992 .
2 ) Daníel , f. 30. júlí 1982 , d. 3. janúar 2000 .
Móðir hans er Guðlaug Erla Vilhjálmsdóttir , f. 29. ágúst 1956 .
Ragnar Gunnsteinn kvæntist Guðrúnu Birnu Smáradóttur , f. 21. mars 1963 .
Dætur þeirra eru : 3 ) Perla Dís , f. 28. júní 1985 .
Dóttir hennar er Brynja Dís Elmarsdóttir , f. 2. júlí 2007 .
4 ) Guðrún Ída , f. 15. september 1991 .
Ragnar Gunnsteinn og Guðrún Birna slitu samvistum .
Ragnar Gunnsteinn ólst upp í Hveragerði .
Á unglingsárum stundaði hann ýmis störf , vann við virkjanir og var í fiskvinnu , en síðar fór hann á sjóinn og var sjómennskan hans aðalstarf meðan heilsan leyfði .
Útför Ragnars Gunnsteins fór fram frá Kotstrandarkirkju laugardaginn 17. janúar , í kyrrþey .
Mig langar að segja nokkur orð um bráðkvaddan föður minn , Ragnar Gunnstein Ragnarsson .
Þá ertu farinn úr þessu lífi , elsku pabbi minn .
Ekki var lífið alltaf auðvelt fyrir þig , en þú barst þig alltaf vel þrátt fyrir alla þína erfiðleika og veikindi .
Ást þín á börnunum þínum og barnabörnunum stendur upp úr og aldrei leið þér betur en í faðmi fjölskyldunnar .
Ég man allar góðu stundirnar sem við áttum saman þú og ég , langar göngur á afskekktar heiðar til að finna vötn sem þú hafðir heyrt að væru full af fiski , veiðiferðirnar okkar í Varmánni þegar ég var smástrákur og seinna þegar við veiddum allir saman þú , ég og Axel Óli , afastrákurinn þinn , á sama stað löngu síðar en með sama góða árangri .
Ég lærði margt um náttúruna hjá þér og þú varst fyrstur til að segja mér frá mikilvægi þess að vernda umhverfið fyrir ágangi manna og dýra .
Áhugi þinn á jarðfræði var sannarlega mikill og einlægur , eins og sást best þegar þú keyptir þér vél til að slípa alla steinana sem þú hafðir safnað og bílskúrinn hjá þér varð eins og grjótnáma , þar sem þú gast dundað þér endalaust við slípun á steinum .
Orðið matmaður átti sannarlega við þig og frábær kokkur varstu líka , uppáhald þitt var fiskur , en helst þó silungur veiddur af þér , reyktur og grafinn af Reykofninum í Kópavogi .
Brandarakall og sögumaður varstu mikill og hlátur uppskarstu oft , þó að tilþrifin við frásögnina væri yfirleitt ástæða hlátursins en ekki brandarinn eða sagan sem þú sagðir .
Aldrei heyrði ég þig tala illa um annað fólk og þér var ekki illa við neinn , að mér vitandi , þér þótti bara svo vænt um alla .
Bíómyndir voru í miklu uppáhaldi hjá þér og ófáar myndirnar horfðum við á saman í Aðallandinu hjá þér og Birnu , ástinni í lífi þínu , t.d. þegar sjónvarpið mitt bilaði á 20 ára afmæli Elsu , konunnar minnar , sem ég hafði þá nýlega kynnst og þér þótti svo vænt um .
Stoltur afi sem kom í fermingu afastráksins síns brosandi út að eyrum er líka minning sem aldrei gleymist .
Þó að þú vildir að ég gengi menntaveginn deildir þú aldrei við mig um mínar ákvarðanir í lífinu og þú samgladdist mér innilega þegar ég fékk pláss í millilandasiglingum hjá Eimskip , ungur að aldri .
Allir sem þekktu þig vel segja að þú hafir talað af miklu stolti um litla fyrirtækið mitt og dugnaðinn í mér .
Síðast þegar ég heyrði röddina þína hringdir þú einmitt til að útvega mér viðskipti eins og þú gerðir oft fyrir mig .
Margar góðar minningar skilur þú eftir , pabbi minn , og þær lifa með okkur öllum sem þekktum þig .
Alfreð Ragnar Ragnarsson og fjölskylda .
Við kveðjum í dag barnsföður minn , vin og samferðamann til margra ára .
Ég bara veit ekki almennilega hvað segja skal um öll þau ár síðan 1983 , en þá kynntist ég honum Steina .
Ég vil bara með fáum orðum mínum þakka honum fyrir það .
Við höfum á öllum þessum árum átt góða tíma og stundir saman .
Hins vegar var hann með sjúkdóm sem á endanum dró hann til dauða .
Sjúkdóm sem setti mörg strik í reikninginn , og þeir sem þekkja til vita hvað ég meina þar .
En lífið hjá honum var oftar en ekki þrautaganga .
Hann vildi en virtist ekki geta yfirgefið líf götunnar , gatan sem er hræðilegur heimur að lifa á .
Sárast var samt fyrir fjölskyldu hans og sérstaklega börnin að vita aldrei nema endrum og sinnum hvar pabbi þeirra var niðurkominn .
Eitt það stærsta í mínu lífi eru dætur okkar sem hann gaf mér .
Hann gaf mér Perlu Dís og Guðrúnu Ídu .
Elsku stelpurnar mínar og Alli Raggi , Guð gefi mér æðruleysi til að sætta mig við það sem ég fæ ekki breytt , kjark til að breyta því sem ég get breytt og vit til að greina þar á milli .
( Reinhold Niebuhr .
) Óðfluga dagar og lífsstundir líða , líða frá mér og frá þér .
Húmið á sígur og kvöldstundin kemur kemur að mér og að þér .
Kom heim ! Kom heim ! Þú , sem ert þreyttur kom heim ! Blíðlega , laðandi , Kristur nú kallar .
Kallar : Ó , sonur kom heim ! ( Pétur Sigurðsson .
) Kveðja Guðrún Birna Smáradóttir .
Þegar samferðamaður lýkur göngu sinni hér á jörð streyma minningar fram .
Minningarnar um Gunnstein , eins og við kölluðum hann alltaf , eru fjölbreytilegar , flestar góðar og skemmtilegar .
Hann var jákvæður og umtalsgóður spaugari sem lagði sig fram um að skemmta viðmælendum sínum .
Gunnsteinn átti frá unglingsárum við fíkn í áfengi og önnur vímuefni að stríða .
Lífið var honum því oft erfitt .
En hann átti sínar góðu stundir og var margt til lista lagt svo sem matargerð .
Segja má að hann hafi verið kokkur af guðsnáð .
Þegar hann var í heimsókn hjá okkur bauðst hann oft til að elda .
Hann fór þá í ísskáp og búr og tíndi til það sem hann fann og blandaði hinum ótrúlegust tegundum saman þannig að mest minntu aðfarirnar á söguna , sem allir þekkja , um naglasúpuna góðu .
Afraksturinn varð líka , undantekningarlítið , eins og í sögunni , afbragðs góður matur , þótt stundum þætti heimilisfólki hér á bæ bragðið nokkuð sterkt .
Gunnsteinn var náttúruunnandi .
Steinar voru hans áhugamál og um þá var hann mjög fróður .
Oft gekk hann fjörur og fjöll í leit að fallegum steinum sem hann slípaði af listfengi .
Að fara í veiði með honum var ævintýri líkast svo fiskinn var hann .
Þótt hann mætti um miðjan dag með lélega stöng í á , sem aðrir veiðimenn höfðu barið frá morgni án þess að verða varir , brást varla að um leið og Gunnsteinn kastaði öngli í vatn þá beit á .
Miðað við aflasæld hans er ekki að undra að sjómennskan var það starf sem hann vildi helst stunda og stundaði meðan hann hafði heilsu til og alltaf var sjómannstitillinn honum kær .
Minningarnar um Gunnstein , sem bróður og vin , munu ylja okkur á komandi árum og einnig vekja okkur til umhugsunar á ýmsan hátt .
Dæmdu eigi breyskan bróður , brjóttu ei hið veika strá ; lyftu heldur hönd til varnar hverjum þeim , sem aðrir smá .
Allt er líf af einum stofni , örlög tvinnuð mín og þín .
Undir sora og synda hjúpi sólhrein perla tíðum skín .
Hver fær lesið letur hjartans , leynirúnir innra manns ? Hver er sá , er kannað geti , kafað sálardýpi hans ? Margt í hafsins hyljum djúpum hulið er , sem enginn leit .
Margt í sálum manna leynist meira og betra en nokkur veit .
Skammt vér sjáum , blindir blínum báðum augum , látum hægt .
Hví skal myrða menn með orðum ? Margt er hulið , dæmum vægt .
Auðlegð hjartans enginn reiknar eða sálarfátækt manns .
Hvar er vog , er vegið geti vonir eða sorgir hans .
( Richard Beck .
) Með þessum orðum kveðjum við Ragnar Gunnstein , þökkum honum fyrir samfylgdina og biðjum Guð að blessa minningu hans .
Elsku Alli Raggi , Elsa , Perla Dís , Guðrún Ída , Axel Óli og Brynja Dís , við biðjum Guð að gefa ykkur styrk og þá blessun að það verði góðu minningarnar sem fylgja ykkur og ylja um ókomin ár .
Bergdís Ósk Sigmarsdóttir og Davíð Jack .
Og líf hvers manns , hve miklu sem hann glatar , svo myrkum töfrum slungin örlög hlaut .
Þín visna hönd sem vann þér ei til matar , skal velta þungum steini úr annars braut .
Þín ást , þinn draumur , allt , sem gleymsku huldist og útsog tímans bar frá strönd þíns lands , það lifði samt , hve lengi sem það duldist , þú leizt það seinna í hjarta annars manns .
( Steinn Steinarr ) Ég frétti að Steini væri fallinn frá og mig setti hljóðan .
Það var sumt sem ég átti ósagt við þennan gamla vin minn , en nú verður það að bíða um sinn .
Steini var ýmsum sjaldgæfum kostum prýddur .
Hann var náttúrubarn í fyllstu merkingu þess orðs og einskær gleði hans og ákefð við veiðar og í leit að huldum gimsteinum í grárri urð hreif mig svo að ferðalag með honum fannst mér hreinasta ævintýri .
Hann hallmælti aldrei neinum , þótt mér fyndist hann stundum hafa næga ástæðu til .
Hann kaus að sjá það góða í hverjum manni , þótt honum væri stundum launað með hinu gagnstæða .
Ég er þakklátur fyrir að hafa kynnst Steina og vona að ég hafi lært það sem hann vildi kenna mér .
Ég sendi fjölskyldu Steina innilegustu samúðarkveðjur .
Bolli Gíslason .
Þegar ég fékk símtalið að kvöldi fimmtudagsins 8. janúar að Steini væri dáinn , setti mig hljóða .
Mér var hugsað til dætra hans , Perlu Dísar og Guðrúnar Ídu , sem ég þekki svo vel .
Hugsað til Birnu systur minnar , móður þeirra .
Mér var líka hugsað til áranna þegar allt lék í lyndi .
Ragnar Gunnsteinn , eða Steini eins og hann var alltaf kallaður , var hluti af fjölskyldunni okkar í mörg ár en þegar sambúð þeirra Birnu systur lauk rofnuðu samskiptin smátt og smátt .
Steini hafði mikið gaman af að veiða og skrapp oft dag og dag , kom heim með fenginn , sem dugði í margar máltíðir , gerði að og bauð svo fjölskyldunni sinni upp á góðan kvöldmat enda mjög góður kokkur .
Sem ungbarni var honum komið fyrir í fóstri hjá góðu fólki , Guðrúnu og Ragnari í Hveragerði , þar sem móðir hans gat ekki séð um hann .
Seinna á lífsleiðinni hittust þau aftur og varð það honum mikið áfall , að í annað sinn á ævinni fann hann fyrir afneitun móður sinnar .
Ekki bara á sér heldur á dætrum sínum líka .
Það var stór biti að kyngja .
Það voru líka mjög þung og erfið spor að fylgja syni sínum til grafar , en Daníel sonur hans var aðeins 17 ára þegar hann lést árið 2000 .
Steini átti alla tíð í baráttu við tilveruna , sjálfan sig og fíknina .
Fíknina sem stjórnaði lífi hans meira en hann vildi , en taldi sig ekki geta ráðið við .
Sjálfsagt getur enginn sett sig í þau spor nema sá sem hefur gengið þann veg .
Fíknina sem varð honum að aldurtila .
Það er erfitt að horfa upp á ástvin sinn hverfa smátt og smátt úr lífi manns án þess að maður hafi sjálfur val um neitt annað .
Það er líka erfitt að horfa upp á ástvin sinn eiga í stöðugri baráttu við fíknina sem er svo grimm og miskunnarlaus .
Elsku Birna , Perla Dís og Guðrún Ída , Alli Raggi og fjölskylda , Bergdís og Davíð .
Við sendum ykkur okkar innilegustu samúðarkveðjur .
Megi góðu minningarnar ylja ykkur um hjartaræturnar og munið að Guð mun styrkja ykkur og styðja á göngu ykkar hvar og hvenær sem er .
Hærra , minn Guð , til þín , hærra til þín , enda þótt öll sé kross upphefðin mín .
Hljóma skal harpan mín : Hærra , minn Guð , til þín , hærra til þín .
Villist ég vinum frá vegmóður einn , köld nóttin kringum mig , koddi minn steinn , heilög skal heimvon mín .
Hærra , minn Guð , til þín , hærra til þín .
Sofanda sýndu þá sólstigans braut upp í þitt eilífa alföðurskaut .
Hljómi svo harpan mín : Hærra , minn Guð , til þín , hærra til þín .
Árla ég aftur rís ungur af beð .
Guðs hús á grýttri braut glaður ég hleð .
Hver og ein hörmung mín hefur mig , Guð , til þín , hærra , minn Guð , til þín , hærra til þín .
Lyfti mér langt í hæð lukkunnar hjól , hátt yfir stund og stað , stjörnur og sól , hljómi samt harpan mín : Hærra , minn Guð , til þín , hærra til þín .
( Matthías Jochumsson .
) Fyrir hönd fjölskyldunnar , Ollý Smáradóttir .
Hinsta kveðja Hjartans þakkir fyrir öll gömlu og góðu árin .
Ég minnist þín sem eins besta bróður og vinar sem ég hef átt .
Guð blessi minningu þína .
Þín systir , María Jack .
