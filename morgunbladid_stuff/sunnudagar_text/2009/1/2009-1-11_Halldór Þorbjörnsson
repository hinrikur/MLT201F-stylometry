Halldór Þorbjörnsson fæddist í Neðra-Nesi í Stafholtstungnahreppi í Mýrasýslu 6. apríl 1921 .
Hann lést föstudaginn 26. desember síðastliðinn og var jarðsunginn frá Dómkirkjunni 6. janúar .
" Öllu er afmörkuð stund og sérhver hlutur undir himninum hefir sinn tíma .
" Stund Halldórs Þorbjörnssonar rann upp hinn 26. desember 2008 .
Við Halldór unnum saman í Hæstarétti Íslands í nokkur ár á níunda áratug síðustu aldar .
Það var ánægjuleg samvinna og lærdómsrík .
Halldór var einstaklega lipur í öllu samstarfi og hafði þægilega nærveru .
Hann var háttvís maður og kurteis .
Sú kurteisi kom að innan .
Það hvíldi fágun yfir öllu hans framferði og látbragði .
Halldór hafði yndi af bókmenntum og fögrum listum .
Ég hafði það ávallt á tilfinningunni , að listin hefði meiri ítök í honum en lögfræðin .
Hann var sérstaklega vel að sér í kveðskap og kunni kynstrin öll af ljóðum og kvæðum og var sjálfur prýðilega hagmæltur .
Hann átti það til að kasta fram vísu eftir málflutning , er honum þótti það við hæfa .
Vísur hans voru jafnan vel gerðar og kímilegar , enda hafði Halldór hárfína kímnigáfu .
Oft var gaman í Hæstarétti , þegar þeir Borgfirðingarnir , Halldór og Björn Sveinbjörnsson , voru að yrkjast á , báðir léttir húmoristar og liprir hagyrðingar .
Halldór Þorbjörnsson var sannmenntaður maður , víðlesinn og einnig vel að sér í tónlist .
Einhverju sinni var ég á leið til Portúgals .
Þá sagði Halldór við mig , þú verður að fara og hlusta á " fado " .
" Hvað er nú það , " spurði ég .
" Það er sú tónlist Portúgala , er samsvarar " flamenco " hjá Spánverjum .
Þessi músík er tregafull en seiðandi og heldur manni föngnum .
" Jafnan er ég hlýði á hana verður mér hugsað til Halldórs Þorbjörnssonar , er fyrst vakti athygli mína á henni .
Halldór var nokkuð dulur maður og hleypti mönnum ekki svo glatt inn á sig .
Hann heilsaði manni jafnan með fingurgómunum og hleypti manni ekki inn í lófann í handtakinu .
Halldór var meðalmaður á hæð og samsvaraði sér vel í vexti .
Hann hafði skarpa andlitsdrætti , var fríður ásýndum og sérstaklega hökuprúður .
Hann var sannur séntilmaður og " connoisseur " bæði á mat og drykk .
Það var gaman að vera með honum á kennderíi , því að hann var viðræðugóður maður , sem kunni þá list samræðunnar að hlusta og kurteisin brást honum aldrei .
Halldór var vinstri sinnaður í pólitík og trúði á samfélagsgerð sósíalismans , en ekki sósíalisma andskotans , eins og komið var á í Rússíá , heldur þjóðfélag jafnréttis og velferðar , þar sem komið væri fyrir öryggisneti fyrir þá , sem verst eru settir .
Um þessa hugsjón voru þau hjónin Halldór og Hildur sammála og samhent , eins og flest annað í lífinu .
Kannski væri rétt að gera þarna enn eina þjóðfélagstilraunina , en þá undir öðrum formerkjum en hingað til .
Er ég nú að leiðarlokum hugsa til Halldórs Þorbjörnssonar hvílir í mínum huga einstök fágun yfir minningu hans .
Við hjónin sendum eiginkonu Halldórs , frú Hildi Pálsdóttur , og öðrum ástvinum einlægar samúðarkveðjur .
Magnús Thoroddsen .
