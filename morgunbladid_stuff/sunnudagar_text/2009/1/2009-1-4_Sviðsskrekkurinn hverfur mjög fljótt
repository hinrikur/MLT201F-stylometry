Eftir Jóhönnu Ingvarsdóttur joinhanna@gmail.com Ætli sviðsskrekkurinn hafi ekki verið verstur í upphafi , en svo hefur leiðin bara legið upp á við því þetta er svo skemmtilegt .
Það var bara erfitt að standa fyrir framan fólk til að byrja með .
Svo hvarf hnúturinn í maganum eins og dögg fyrir sólu mjög fljótlega , " segir Ísak Ernir Róbertsson , 13 ára nemandi í Smáraskóla , sem er á sínu fjórða ári í söng- og leiklistarskólanum Sönglist .
" Þetta byrjaði allt með því að mamma mín plataði mig á sumarnámskeið hjá Sönglist af því að ég hékk bara heima án þess að hafa neitt fyrir stafni á sumrin .
Mér leist ekkert á þetta í byrjun og þverneitaði að fara , en lét til leiðast til að gleðja mömmu mína .
En ég sé sko ekki eftir því að hafa farið að ráðum mömmu þetta sumar .
Mér fannst námskeiðið svo svakalega skemmtilegt , ákvað að halda áfram og nú er ég harðákveðinn í því að verða leikari þegar ég verð stærri .
Þetta var sem sagt allt henni mömmu að kenna , " bætir Ísak Ernir við og brosir .
Ísak er í Smáraskóla í Kópavogi og á að fermast í vor .
Áður en hann fór í Sönglist var hann að læra á trommur hjá Skólahljómsveit Kópavogs en segist hafa orðið að leggja kjuðana á hilluna þar sem allt í einu hafi verið allt of mikið að gera hjá sér .
" En ég stefni að því að fara í trommunám að nýju .
Ég stefni líka að því að gerast leikari þegar ég verð stærri og líka snjóbrettakappi því það er svo skemmtilegt .
" Skemmtilegur félagsskapur " Ég hef alltaf verið harðákveðin í því að gerast leikkona og hef vitað það mjög lengi , " segir Auður Finnbogadóttir , sem er í 10. bekk í Árbæjarskóla .
" Ég byrjaði í Sönglist 11 ára gömul þegar ég fluttist heim frá Danmörku .
Þetta er reynsluríkur heimur og góð undirstaða ef maður á annað borð hyggst leggja leiklistina fyrir sig og í Sönglist lærir maður leiklist , söng og dans og eignast fullt af skemmtilegum vinum .
" Þau Auður og Ísak eru sammála um að erfiðast sé að stíga fram á sviðið í fyrsta skiptið , en svo sé það ekkert mál .
Sviðsskrekkurinn venjist bæði fljótt og vel .
" Og nú er svo komið að þegar maður fær tækifæri til að fara á svið , þá bara grípur maður það tækifæri með bros á vör og eins og ekkert sé sjálfsagðara , " segir Auður , sem hefur líkt og Ísak fengið sín tækifæri í jólasýningum Borgarbarna og í nemendasýningum Sönglistar sem haldnar eru tvisvar á ári , í lok haust- og vormissera .
Saxað á biðlistann " " Nemendafjöldi Sönglistar telur nú ríflega 420 krakka á aldrinum 7 til 20 ára sem þýðir að við erum með fleiri nemendur en margur grunnskólinn , " segja þær Erla Ruth Harðardóttir og Ragnheiður Hall , skólastýrur Sönglistar , sem hefur sitt aðsetur í Borgarleikhúsinu .
Þær Erla Ruth og Ragnheiður kynntust sjálfar á unglingsárum í Verslunarskóla Íslands .
Haustið 1998 ákváðu vinkonurnar að snúa bökum saman og stofna söng- og leiklistarskóla fyrir börn og unglinga sem notið hefur sívaxandi vinsælda þessi tíu ár sem hann hefur verið starfandi .
Þá var Erla orðin sprenglærð leikkona frá The Guildford School of Acting and Dance og Ragnheiður búin með söngkennaranám frá Söngskólanum í Reykjavík auk þess sem hún bætti síðar við sig kennaranámi frá Kennaraháskóla Íslands .
" Í nokkur undanfarin ár höfum við ekki getað annað eftirspurn svo við brugðum á það ráð síðastliðið haust að opna undirbúningsdeild í Borgartúninu og fjölga listhópum um tæpan helming eða úr fjórum í sjö til að saxa eilítið á biðlistann því það voru svo margir frábærir nemendur , sem áttu auðvitað rétt á því að tilheyra listhópi .
Listhóparnir eru svo uppistaðan í Borgarbörnum , barna- og unglingaleikhúsi Sönglistar .
Borgarbörn stóðu meðal annars að jólasýningunni " Rétta leiðin " í Iðnó á nýliðinni aðventu , en jólasýningar Borgarbarna eru árlegur viðburður fyrir hver jól auk þess sem einstaklega metnaðarfullar nemendasýningar eru haldnar tvisvar á ári .
Einnig eru Borgarbörn með sýningar á forvarnarleikritinu Alsæla , sem er jafningjafræðsla um skaðsemi fíkniefna .
Þegar skólastýrur eru inntar eftir því hvort von sé á einhverjum viðbætum við skólann segja þær að stofnun verði sérstök söngleikjadeild í byrjun árs , ásamt því að Sönglist fer í samstarf við kennsluprógrammið " Virkir þáttakendur " .
Þar er um að ræða nám fyrir börn , tveggja ára og upp úr sem byggist á því að nemendur taki virkan þátt í gegnum hljóðfæraleik , söng og dans .
Kennarar í " Virkir þáttakendur " eru þær stöllur Hildur Guðný Þórhallsdóttir og Þórdís Heiða Kristjánsdóttir .
Þær hafa farið með þessa kennslu víða í leik- , grunn- og tónlistarskóla og hlotið mikið lof fyrir .
" 