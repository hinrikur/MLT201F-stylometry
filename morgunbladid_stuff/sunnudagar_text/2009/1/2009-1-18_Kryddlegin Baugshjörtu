Eftir Einar Má Guðmundsson Þegar Englendingar segja að einhver hafi enskt skopskyn , english sense of humor , þá meina þeir að viðkomandi hafi gott skopskyn , góðan húmor .
Þetta er auðvitað bara málvenja , og ekkert um hana að segja sem slíka , og Englendingar hafa fínan húmor , ef út í það er farið .
Engu að síður birtist í þessari málvenju ævaforn hroki , hroki sem er vaxinn inn í tungumálið , þegar hin fornu stórveldi telja jafnvel kímnigáfuna séreign sína .
Þegar Finnar tala um finnskan húmor eiga þeir aðallega við sjálfa sig og eru hálfafsakandi því kímnigáfa Finna er kaldhæðin og byggist oft á því að þegja og láta sér fátt um finnast .
Vond veður , myrkur , hörmungar koma þar oft við sögu .
Það talar heldur enginn um albanskt skopskyn eða rúmenskt skopskyn með svipuðum hætti og þegar Englendingar tala um enskt skopskyn og Zúlúmaður myndi aldrei segja við þig , ef honum fyndist þú fyndinn , að þú hefðir zúlúskt skopskyn , zulu sense of humor .
Hér er aðeins eitt af hinum fíngerðu blæbrigðum hrokans , en við erum stöðugt minnt á þennan hroka , hrokann sem er afsprengi valdsins og sjálft valdið .
Hroki byggist á valdi , ef ekki raunverulegu þá ímynduðu .
Þetta vald gerir sjálft sig svo sjálfsagt að við förum smám saman að líta á það sem eðlilegt .
Það sveipar sig skikkju tungumálsins , og lögum og reglum .
" Ég gerði ekkert ólöglegt , " segja lögbrjótarnir , þegar ekki eru lengur til nein lög yfir lögbrot þeirra .
Þá segjum við siðleysi , en þurfa lögin ekki að ná yfir siðleysið ? Annars er ekkert gagn í þeim og þau bara orðaleppur til að firra menn ábyrgð .
Á Íslandi lét viðskiptalífið afnema flest þau lög sem því fannst vera því fjötur um fót .
Til þess beitti það fyrir sig frjálshyggjunni og stofnun sem heitir Viðskiptaráð .
Annaðhvort hafði Viðskiptaráð þessi tök á löggjafanum eða löggjafinn svaf á vaktinni .
Í einni af stefnuyfirlýsingum Viðskiptaráðs segir : " Röksemdir gegn opinberri reglusetningu og eftirliti á fjármagnsmarkaði eru meira sannfærandi en röksemdir með slíkum opinberum afskiptum .
Miklu skynsamlegra væri að láta markaðsaðilum það eftir að setja sér eigin reglur og framfylgja þeim .
" Og um árangurinn af þessari stefnu segir : " Athugun Viðskiptaráðs sýnir að Alþingi fór í 90% tilfella að hluta eða öllu leyti eftir tilmælum ráðsins .
" Samkvæmt þessu má líta svo á að Viðskiptaráð hafi framið hér eins konar valdarán en án þess að nokkur tæki eftir því .
Í Chile þurfti herforingjabyltingu og fasistastjórn til að koma þessu kerfi á , frjálshyggjukerfinu , en á Íslandi runnu þessar hugmyndir smurðar í gegnum Alþingi án þess að nokkuð stæði í vegi fyrir þeim .
Enginn löggjafi til að sjá hvert þetta myndi leiða okkur .
Nei , frekar að löggjafinn væri í vinnu hjá Viðskiptaráði , enda níutíu prósent af málum þess samþykkt og stjórn þess skipuð langri röð af fólki sem er nátengt hruninu .
Samt telur þetta fólk sig enga ábyrgð bera á hruninu , ekki ef marka má framsöguerindi þess og svör á borgarafundinum í Háskólabíói hinn 12. janúar síðastliðinn .
Þvert á móti hefur Viðskiptaráð yfir sér þetta kryddsíldaryfirbragð , lýðræðislegt , en umfram allt frjálslynt og yfirborðskennt .
Á bak við þetta er hin alþjóðlega frjálshyggja og spilling hennar og er það ekki fyrst og fremst hún , hin alþjóðlega frjálshyggja , sem ungað hefur út stjórnleysingjum um allan heim , bæði grímuklæddum og grímulausum ? Þeir þurfa ekki annað en að banka á gluggann á Hótel Borg og Kryddsíld Stöðvar tvö breytist á augabragði í það leikhús fáránleikans sem hún í rauninni er .
Áður en kaplarnir voru skornir í sundur vorum við stödd í bíómynd eftir Luis Bunuel .
Hún fjallaði um yfirstétt sem hefur ekki hugmynd um heiminn fyrir utan og heldur bara áfram að skemmta sér og lætur sem ekkert hafi í skorist .
Á gamlársdag lék Sigmundur Ernir aðalhlutverkið í þessari mynd , sjálfan sirkusstjóra valdsins .
Leikstjórinn var Ari Edwald en framleiðandinn 365 eða réttara sagt Baugur .
Handritið fór að vísu úr böndum og tökur klikkuðu .
* * * Skoðum þetta aðeins nánar , því þetta er dálítið merkilegt .
Eins og allir muna mættu fjölmiðlarnir fyrir nokkrum vikum á borgarafund á skemmtistaðnum NASA , um miðjan nóvember .
Þetta var á margan hátt átakanlegur fundur , því hann staðfesti hyldýpið sem er á milli þeirra sem stjórna fjölmiðlunum og almennings í landinu .
Í stað þess að vera drjúgir með sig , eins og þeirra er háttur , voru fjölmiðlamenn flestir hverjir bljúgir og viðurkenndu hver um annan þveran að það væri til fólk í landinu og báðust velvirðingar á því að þeir hefðu ekki tekið eftir því fyrr .
Meira að segja Sigmundur Ernir brá sér í frjálslyndan gír og sagðist myndu fækka drottningarviðtölum við ráðherra og stjórnmálamenn ; þeir hefðu hvort eð er ekkert að segja , nú myndu raddir fólksins heyrast .
Allt þetta geta menn séð í myndbrotunum sem hafa verið klippt saman um borgarafundina .
Kannski hefur Sigmundur Ernir haldið að þetta myndi falla í kramið .
Eða þetta var til marks um að um þær mundir var Baugsfáninn að roðna og kallaðist Rauðsól um hríð og líktist merki Samfylkingarinnar .
Fólkið í salnum kinkaði kolli og hugsaði : Batnandi mönnum er best að lifa .
En þetta stóð ekki lengi yfir .
Stuttu seinna kom einn ráðherrann fram og sagði að hér væri misskilningur á ferð , þetta væri ekki fólkið í landinu , og fjölmiðlarnir kinkuðu kolli og sneru sér aftur að merkilegri málum en fólkinu í landinu .
Ráðherrarnir mættu aftur í drottningarviðtöl og keisarinn var kominn á sinn stað ásamt hinum bráðsnjöllu vefurum valdsins .
Ef við lítum á þetta í örlítið víðara samhengi blasir við sú staðreynd að á bak við allan fjölbreytileikann , sem nútíminn hefur skreytt sig með á þessu söguskeiði frjálshyggjunnar , hefur í raun búið ótrúleg einsleitni .
Lýðræði fjölmiðlanna hefur hreiðrað um sig í yfirborðskenndum lífsstílsþáttum og öll frjálsu skoðanaskiptin verið merkilega ófrjáls , eins og dæmin sanna með ýmsum uppljóstrunum síðustu missera , þegar blaðamenn Baugsmiðlanna , ungir sem aldnir , reyndir sem óreyndir , hafa byrjað að flauta eða syngja , sem sé að segja frá reynslu sinni af ritskoðun í þágu eigendanna .
Fyrir nokkrum árum , á sjálfu söguskeiði frjálshyggjunnar , benti rithöfundurinn Milan Kundera á þetta en í dálítið öðru samhengi .
Hann sagði : " Litlu varðar þótt í hinum ýmsu málgögnum gæti mismunandi hagsmuna .
Að baki þeim yfirborðsmun ríkir sami andi .
Það nægir að fletta amerískum og evrópskum vikublöðum , til vinstri jafnt sem hægri , frá Time til Spiegel .
Öll boða þau sömu lífssýn sem speglast í sama efnisyfirliti , sömu dálkum , sama blaðamennskusniði , sama orðaforða , stíl , smekk og gildismati .
Þetta samlyndi fjölmiðla , falið á bak við pólitíska fjölbreytni , er andi okkar tíma .
" Milan Kundera sagði skáldsöguna andhverfa þessum anda .
Hún tjáir önnur viðhorf en handhafar sannleikans , hvort heldur er um að ræða fréttastofur fjölmiðla eða stjórnmálamenn .
Verksvið skáldsögunnar er leitin , samskipti mannanna á bak við vígorðin og tuggurnar , gleðin sem rúmast ekki í fréttayfirlitinu og sorgin handan fyrirsagnarinnar .
Það sem Milan Kundera er líka að segja er að sjálf ritskoðunin þarf ekki að fara fram með beinni skipan eigendanna , ekki í boðhætti , heldur er hún hluti af gildismatinu , andrúmslotinu , anda okkar tíma .
Kryddsíldarþátturinn var einmitt gott dæmi þetta , um þennan anda , að allt sé eins og áður , með dúklögðum borðum , bjór , síld og þjónustustúlkum , yfirborðskenndum spurningum og utanaðbókarlærðum svörum .
Það á bara að velta kreppunni yfir á fólkið í landinu og halda partíinu áfram eins og ekkert hafi ískorist .
Allt sem ríkisstjórnin gerir lýsir svo vel hverjir hafa haldið um valdataumana , hverjir halda um valdataumana og hverjir ætla sér að halda um valdataumana .
Íslenskur almenningur á að hreinsa upp eftir þetta lið í margar kynslóðir og það ætlar að halda áfram að stjórna okkur .
Það er búið að skuldsetja okkur út á kaldan klaka , veðsetja okkur inn í framtíðina og þegar við mótmælum fáum við á okkur skrílsstimpil og jafnvel fabúleringar um klæðaburð frá utanríkisráðherranum við dúklagt borð Kryddsíldarinnar .
Það á ekki að bæta tjónið með því að sækja það til þeirra sem ollu því heldur á að velta því yfir á okkur , á almenning , enn einu sinni .
Þeir sem kveiktu í húsinu ætla að beina athyglinni að unglingnum sem hrækti á gangstéttina .
Auðstéttin vill að öll andstaða sé brotin á bak aftur með lögreglukylfum og gasi en neitar sjálf að axla alla ábyrgð .
Um leið og auðstéttin axlar sína ábyrgð , og ríkisstjórnin og eftirlitsstofnanir hennar , þá hætta þessi mótmæli sjálfkrafa .
Ef Ari Edwald og Sigmundur Ernir segja yfirboðurum sínum að axla ábyrgð þá geta þeir hámað í sig eins mikla síld og þeir geta í sig látið .
Lögreglan ætti frekar að taka upp kylfurnar og flengja ríkisstjórnina , auðstéttina og handlangara hennar á fjölmiðlunum .
Ég held að lögregluþjónarnir eigi meiri samleið með okkur sem mótmælum en auðstéttinni sem líka hefur veðsett börnin þeirra .
* * * Í skáldsögu sinni Óbærilegur léttleiki tilverunnar nefnir Milan Kundera eina af ástæðunum fyrir grímubúningum stjórnleysingja , en hún er sú að vorið í Prag flykktust vestrænir ljósmyndarar á staðinn .
Flestir þökkuðu ljósmyndurunum fyrir að miðla upplýsingum og myndum af því sem var að gerast en þegar allt var um garð gengið notaði leynilögregla tékkneska kommúnistaflokksins þessar sömu ljósmyndir til að handtaka þá sem á myndunum voru .
Mótmælendur hafa því ýmsar ástæður til að vilja ekki þekkjast og þótt ekki þekkjum við fjöldahandtökur á Íslandi er það kunnara en frá þurfi að segja að margir hafa þurft að gjalda fyrir skoðanir sínar , verið útilokaðir frá störfum og fleira í þeim dúr .
Klíkuráðningar , ónýt stjórnsýsla , það eru málefni dagsins .
En við mótmælendur erum líka að rísa upp gegn þessum veruleika óttans .
Við erum að mótmæla og við erum að tjá okkur og gerum það flest grímulaus .
Ég get hins vegar ekki annað en borið fulla virðingu fyrir þeim sem bera grímur og vilja ekki þekkjast .
Þeir eru ófáir sem hafa komið að máli við mig og sagt : Ég er alveg sammála því sem þú ert að skrifa , og langar til að segja það sama , en ég get bara ekki komið fram og sagt mína skoðun stöðu minnar vegna .
Hvað segir þetta um okkar samfélag ? Það er því miður gömul saga að fólk hefur þurft að fara í launkofa með skoðanir sínar , en tími frjálshyggjunnar hefur líka verið tími útsmoginnar þöggunar .
Mönnum hefur ekki beinlínis verið bannað að hafa skoðanir en menn hafa alveg vitað hvað það getur þýtt að hafa skoðanir .
* * * Fyrir fjórum árum gengu öflugar flóðbylgjur á land í Asíu .
Margir dóu .
Samfélög lögðust í eyði .
Fjölskyldur leystust upp .
Þessu lýsti Condoleezza Rice , utanríkisráðherra Bandaríkjanna , sem " dásamlegu tækifæri til þess að hefja uppbyggingu og opna nýja markaði " .
Nú er efnahagshruni Íslands oft líkt við náttúruhamfarir , þó að þar sé um að ræða hamfarir af mannavöldum .
Samt minna orð Condoleezzu Rice óþægilega á orð Þorgerðar Katrínar menntamálaráðherra um að framundan séu " skemmtilegir og spennandi tímar fyrir Sjálfstæðisflokkinn " .
Þessi orð lét hún einmitt falla í samhengi við uppbygginguna sem framundan er , efnahagshamfarirnar sem orðið hafa .
Það kemur heldur ekki á óvart að heyra að Þorgerður Katrín hafi sérstakt dálæti á Ronald Regan og Margréti Thatcher , þótt það sé í sjálfu sér aukaatriði , en það hlýtur að vera skemmtilegt fyrir Samfylkinguna að sitja í ríkisstjórn með svona andríku fólki , gangi maður út frá því að líkur sæki líkan heim .
Það er augljóst mál : Sjálfstæðisflokkurinn ætlar að skemmta sér í brunarústunum sem sautján ára veldaseta hans hefur skapað og einhver af frjálshyggjupáfunum mun eflaust leika á fiðlu í kjöltu Alþjóðagjaldeyrissjóðsins á meðan sjálf brunaútsalan fer fram og eflaust verður gott útsýni og góð öryggisgæsla við víggirt hús yfirstéttarinnar þegar þessu er öllu lokið .
Svona eins og í Mexíkó og Rússlandi .
Það eru líka margir farnir að sjá að yfirstéttir þessara landa og yfirstétt okkar hér á Íslandi eiga mun fleira sameiginlegt en við höfum hingað til trúað .
Hitt stóð líka heima : Þegar íbúar á einu svæðinu í Indónesíu sneru aftur heim til að endurreisa líf sitt þá blasti við þeim skrýtinn veruleiki .
Þar sem fábrotin heimili þeirra stóðu áður voru risin vestræn glæsihótel .
Já , uppbygging var hafin , nýir markaðir höfðu opnast .
Þetta er kallað hamfarakapítalismi .
Hagfræðingar íslensku frjálshyggjunnar sjá vonarglætu í því að brátt munu hinir fjársterku auðmenn flytja fé sitt heim og kaupa eigur almennings fyrir lítinn pening .
Þegar fólk er orðið gjaldþrota .
Það er þetta sem auðmennirnir eru að bíða eftir og þetta á að framkvæma í skjóli ríkisstjórnarinnar .
Þetta eru hinir skemmtilegu og spennandi tímar fyrir Sjálfstæðisflokkinn , að færa brunarústir efnahagshamfaranna aftur til auðkýfinganna .
Skuldug fyrirtækin renna skuldlaus aftur til fyrri eigenda sinna .
Menn sem skulda þúsund milljarða leysa þetta til sín , eins og að drekka vatn .
Það er þetta sem Jón Ásgeir vill bjóða okkur upp á í umboði sinna manna .
Fjölmiðlarnir eru nú þegar komnir til hans og forstjóri 365 , Baugsmiðlasamsteypunnar , hótar mótmælendum og hvetur lögregluna til dáða .
Það ber vissulega að harma tilgangslaus eignaspjöll við mótmælaaðgerðir , að ekki sé talað um líkamsmeiðingar , en það má alveg bjóða þeim Ara Edwald og Sigmundi Erni Rúnarssyni að laga fyrir þá tækin ef Baugsveldið gerir upp skuldir sínar við þjóðina .
Ari Edwald situr í Viðskiptaráði þar sem valdarán viðskiptalífsins var skipulagt , þegar það tók öll völd í landinu og bað löggjafann vinsamlegast um að láta sig hverfa .
Honum væri því nær að líta í eign barm þegar hann harmar tekjutap Baugsmiðilsins , þessa sama miðils og gert hefur sitt besta til að halda þjóðinni í fáfræði , í þágu eigenda sinna , sem í kyrrþey hafa getað sölsað undir sig ómæld verðmæti .
Slíkt gerist einmitt með góðan stýrimann eins og Sigmund Erni Rúnarsson um borð í skútunni , mann sem setur upp hryggðarsvip , talar um milljónatjón og reynir ásamt yfirboðara sínum að ná til sín orðræðunni og hvetja til valdbeitingar gegn mótmælendum og ljúga í fjölmiðli til að almenningi þyki sú valdbeiting sjálfsögð .
Þetta er ekki bara ljótur leikur , heldur aumkunarverður undirlægjuháttur og hefur engan annan tilgang , þegar öllu er á botninn hvolft , en að endurheimta völd auðjöfranna sem fóstrað hafa snyrtilega yfirborðsmennskuna öll þessi ár .
