Rás 1 ÉG get ekki lengur orða bundist yfir Rás 1 á morgnana , það er alveg dásamlegt að hlusta á þætti eins og Fluguna og á KK spila skemmtileg lög snemma á morgnana , svo upplífgandi að maður getur tekið dansspor í eldhúsinu .
Ég vildi bara koma þakklæti mínu á framfæri .
Ragnhildur .
Eurovision eða heilbrigðiskerfi NÚ þegar verið er að skera niður í því sem mestu máli skiptir eins og heilbrigðiskerfinu og menntakerfinu , kemur það mér furðulega fyrir sjónir að eyða nokkrum tugum milljóna í að taka þátt í Eurovision-söngvakeppninni .
Er ekki bara betra að setja þennn pening aftur til aldraðra eða til spítalanna þar sem þeirra er þörf ? Þurfum við virkilega að fara í Eurovision til að sanna eitthvað ? Ég bara spyr .
Erling Valur Ingason .
Ýsa á aðfangadag VIÐ erum tvær systur sem eigum móður sem búsett er með heldri borgurum í þjónustuíbúðum að Lindargötu .
Þar er ýmiss konar dægradvöl fyrir fólkið sem þar býr og það er gott að vita af því þar sem það eru ekki allir sem eiga fjölskyldu og síður að fólk verði einmana .
Einnig er þar starfrækt mötuneyti sem móðir okkar hefur notað eftir bestu getu og er hið ágætasta að hennar sögn .
Hún á hins vegar stóra og mikla fjölskyldu og hefur aldrei þurft að notast við mötuneytið yfir hátíðardaga .
Við komumst að því fyrir þessi jól vegna vinkonu móður okkar að gamla fólkinu er boðið upp á ýsu á aðfangadag þar sem það telst sem virkur dagur .
Sama má segja um gamlársdag .
Nú er mjög mikið af gömlu fólki sem verslar við þetta ágæta eldhús , svo okkur langar bara mikið að skilja , er ætlast til þess að gamla fólkið eldi sér kalkúna eða einhverjar kræsingar upp á sitt eindæmi á þessum hátíðardögum ? Eða eru þeir sem sjá um eldhúsið með ýsu hjá sér á aðfangadag og gamlársdag og eru að halda í þá hefð fyrir gamla fólkið ? Er fiskur ódýrari en t.d. hangikjöt ? Eða er þetta bara eitthvað sem skiptir ekki máli þar sem þetta er jú bara gamalt fólk sem kvartar ekki eins og við hin sem yngri erum ? Það er flott að við getum boðið fólkinu sem hefur skilað sínu fyrir lifandis löngu í samfélagið upp á svona fínheit .
Við getum verið stolt .
En móðir mín er heppin og kannski tvær vinkonur hennar að eiga hana að , hún gat fært þeim jólamat eins og meginþorri þjóðarinnar borðar á aðfangadag .
Begga og Auður .
Um suðurgöngur FRÉTTIR eru um að útrásar-víkingar ætli í suðurgöngu , og þá til suðurskautsins .
Því vil ég velta þeirri spurningu upp hvort víkingarnir hafi ekki heyrt um suðurgöngur til Rómar áður fyrr .
Þar voru menn hýddir og leiddir á milli kirkna til að fá aflausn synda sinna .
Væri það ekki við hæfi að þeir sýndu nú hið sanna víkingaeðli og reyndu það áður en þeir fara að skrifta í fjölmiðlum og biðja þjóðina afsökunar , eins og sumir þeirra eru byrjaðir á .
Það hlýtur einnig að vera minni ferðakostnaður sem huga þarf að nú í kreppunni sem þeir hljóta að hafa heyrt talað um hér á Íslandi .
Guðmundur Steinarr Gunnarsson .
Svarað í síma 5691100 frá 10-12 og 13-15 | velvakandi@mbl.is 