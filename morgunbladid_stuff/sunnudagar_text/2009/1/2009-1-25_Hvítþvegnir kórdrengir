ÞAÐ er með ólíkindum að hlýða á og lesa málflutning þeirra Sigurðar Einarssonar , fyrrverandi stjórnarformanns Kaupþings ( gamla ) , og Ólafs Ólafssonar , aðaleiganda Kjalar fjárfestingarfélags og annars stærsta eiganda gamla Kaupþings , varðandi sýndarsölu á 5% í bankanum til sjeiksins frá Katar Al-Thani .
Segja má að viðbjóðurinn og ótrúverðugleikinn velli fram úr munni beggja , sem reyna að ljúga sig inn á þjóðina enn á ný og láta í veðri vaka að þeir séu bara hvítþvegnir kórdrengir , saklausir og góðir .
Morgunblaðið hefur að undanförnu kortlagt með afar sannfærandi hætti hvernig þeir Sigurður , Hreiðar Már og Ólafur tóku höndum saman um að halda uppi með handafli gengi Kaupþings og notuðu til þess hvorki meira né minna en 84,5 milljarða króna og að samtals runnu út úr fjárhirslum Kaupþings á lokavikum fyrir bankahrun um 120 milljarðar króna til vildarvina og lausafjárhirslur bankans voru þannig bókstaflega tæmdar .
Sigurður Einarsson segir í yfirlýsingu af þessu tilefni : " Engar reglur né lög voru brotin í tengslum við lán til viðskiptavina sem veitt voru í ágúst og september á síðasta ári .
" Halló , halló , Sigurður ! Þarftu ekki að komast í beint samband við þjóðina og kynna þér í þaula hvaða reglur og lög þú og þínir starfsmenn brutuð ? Er það í samræmi við lög og reglur að þú , Hreiðar Már Sigurðsson og Ólafur Ólafsson takið ákvarðanir um tugmilljarða lánveitingar úr Kaupþingi , án þess að fá nokkrar tryggingar á móti , og fáið svo lánanefnd bankans til þess að kvitta upp á gjörninginn , löngu eftir að lánin hafa verið veitt ? Er það þannig sem lánanefndir banka eiga að starfa ? Hvernig ætlar formaður VR , Gunnar Páll Pálsson , sem átti sæti í lánanefndinni , að verja fyrir 28 þúsund umbjóðendum sínum að hann hafi tekið þátt í svona eftir á yfirklóri Kaupþings og forsvarsmanna bankans ? Ósvífnin í málflutningi þeirra Sigurðar og Ólafs nær langt út fyrir öll velsæmismörk , enda hafa þeir vit á því að veita bara símaviðtöl frá London .
Skyldu þeir tvímenningar ekki fá að finna til tevatnsins , næst þegar þeir " heiðra " Frón með nærveru sinni ? Svo leyfir Sigurður sér að segja um lánveitingarnar grunsamlegu , sem veittar voru án nokkurra trygginga : " Enginn sem að þessum viðskiptum kom hagnaðist um krónu vegna þeirra .
Rétt er einnig að benda á að það tjón sem kann að verða vegna þessara lánveitinga mun því miður allt lenda á kröfuhöfum bankans , það er skuldabréfaeigendum og bönkum .
" Halló , halló , Sigurður ! Hvað með tjónið sem íslenska þjóðin verður fyrir , vegna þess að þið með vinnubrögðum ykkar og yfirgengilegri græðgi hafið rústað því trausti sem Íslendingar nutu ? Er það ekki tjón ? Hvað með stöðutökur Kaupþings gegn íslensku krónunni upp á þúsundir milljarða , sem vitanlega hríðfelldu gengi krónunnar ? Munum við ekki vegna ykkar og raunar fjölmargra annarra bankamanna búa við lakari kjör á alþjóðamörkuðum um árabil , líklega áratugi ? Hvað mun það kosta þjóðina ? Að byggja upp traust sem hefur verið gjöreyðilagt tekur mörg ár .
Erum við ekki sammála um það , Sigurður ? Þetta með orðin um að enginn hafi hagnast , hvað með áætlanir Kaupþingsforystunnar um að Ólafur Ólafsson fengi 60 milljónir evra í hagnað , af því að taka hluta af láninu , án þess að vera í nokkurri persónulegri ábyrgð ? Hvers vegna átti að greiða slíkan hagnað af lánasamningnum út fyrirfram ? Var kannski , eins og svo oft áður , um vinargreiða að ræða , til stórs hluthafa og vildarviðskiptavinar ? Og meðal annarra orða , hvert runnu 500 milljónir evra sem ykkur tókst að svíða út úr Seðlabankanum svona korteri fyrir bankahrun ? Var enginn í Kaupþingi , hvorki starfandi stjórnarformaður , forstjóri , bankastjórn , aðrir stjórnendur né lánanefnd , sem hafði hagsmuni fyrirtækisins í heild , hluthafa og viðskiptavina að leiðarljósi ? Hvernig skilgreindu þessir menn ábyrgð forstjóra , stjórnarformanns og stjórnar , samkvæmt hlutafélagalögum ? Það þætti mér fróðlegt að vita .
En ykkur , lesendur góðir ? ! agnes@mbl.is 