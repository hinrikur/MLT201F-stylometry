Eftir Orra Pál Ormarsson orri@mbl.is Ég ætla að verða knattspyrnumaður .
" " En ef það gengur ekki ? " " Það mun ganga .
Mig langar ekki að gera neitt annað .
" " En þú verður að vera raunsær , Ashley .
Það hlýtur eitthvað fleira að höfða til þín ? " " Nei , ekkert .
Ég ætla að verða knattspyrnumaður .
" Þannig svaraði Ashley Young ráðgjafa nokkrum sem skólayfirvöld í bænum Stevenage í Hertfordskíri höfðu skikkað hann til að hitta þegar hann var sextán ára .
Líkast til hafa þau óttast að ungi maðurinn væri búinn að týna sér í draumnum , ekki síst í ljósi þess að ungmennaakademían hjá Watford , þar sem hann hafði æft , var rétt búin að vísa honum frá .
En Young var viss í sinni sök .
Hann spýtti bara í lófana og linnti ekki látum fyrr en Watford tók við honum á nýjan leik , tæpu ári síðar .
Og nú var ekki um ungliðasamning að ræða heldur fullgildan atvinnusamning .
Slíkar höfðu framfarirnar orðið .
Seldur fyrir metfé Þar á bæ áttu menn ekki eftir að iðrast þeirrar ákvörðunar því tæpum fimm árum síðar – í janúar 2007 – varð Young dýrasti leikmaðurinn sem seldur hefur verið frá Watford þegar Aston Villa borgaði 9,6 milljónir sterlingspunda fyrir þjónustu hans .
Dýrasti leikmaðurinn til að yfirgefa Watford fram að því var Paul Furlong sem Chelsea keypti á 2,3 m.p .
vorið 1994 .
Young er jafnframt dýrasti maðurinn sem Villa hefur nokkurn tíma fest kaup á .
Þetta hefur verið einbeittur árgangur í barnaskólanum í Stevenage því á næsta borði við Young sat enginn annar en ríkjandi heimsmeistari í kappakstri , Lewis Hamilton .
Léku þeir saman knattspyrnu með skólaliðinu .
" Hann var þokkalegur leikmaður , " rifjaði Young upp í samtali við breska dagblaðið The Independent nýverið .
En þegar gengið var á hann eyddi Young umræðunni .
" Ég nenni ekki að tala um þetta .
Hann gerir sitt og ég geri mitt .
" Svo mörg voru þau orð .
Þau geta verið stór , íþróttaegóin .
Young ræðir fjálglega um ástríðu sína í viðtalinu .
" Frá því ég gekk til liðs við Stevenage Colts , fimm ára gamall , langaði mig ekki að gera neitt annað en spila fótbolta .
Ég sparkaði í allt sem á vegi mínum varð , steina , dósir , bræður mína , " rifjar hann upp skríkjandi .
Ian Wright var fyrirmyndin Young fæddist 9. júlí 1985 .
Móðir hans er ensk en faðirinn frá Jamaíka .
Hann er næstelstur fjögurra bræðra og tveir þeir yngri freista þess nú að feta í fótspor hans , Lewis , sem þegar er kominn í aðalliðshóp Watford , og Kyle sem einnig er á mála hjá liðinu hans Eltons Johns .
En það var samt annað og stærra Lundúnafélag sem heillaði þá bræður alla í upphafi – Arsenal .
" Pabbi er Tottenham-aðdáandi en við bræðurnir fylgdum allir Arsenal að málum .
Hetjan mín og fyrirmynd utan vallar sem innan var Ian Wright enda lék ég sem framherji upp alla yngri flokkana .
" Spurður hvort hann hafi ennþá taugar til Arsenal svarar Young neitandi .
" Maður víkur slíkum tilfinningum til hliðar þegar maður skrifar undir sinn fyrsta atvinnusamning .
Arsenal er eins og hvert annað lið .
Ég viðurkenni þó að mér þykir skemmtilegast að spila á Emirates-leikvanginum og Old Trafford .
" Það er einmitt á síðarnefnda vellinum sem Young glímir við sinn erfiðasta andstæðing til þessa , Wes Brown .
" Ég spilaði þrisvar á móti honum í fyrra og komst ekkert áleiðis .
Hann les leikinn vel .
" Skoraði í sínum fyrsta leik Young lék sinn fyrsta leik fyrir Watford átján ára – og skoraði .
Það var þó ekki fyrr en veturinn 2005-06 að hann lét til sín taka fyrir alvöru , þegar félagið vann sér sæti í úrvalsdeildinni undir stjórn Aidys Boothroyds .
" Hann gaf mér leyfi til að fara út á völl og njóta mín .
Aidy hefur sömu maður-á-mann-hæfileikana og Martin O ' Neill .
Þeir kunna báðir á leikmenn sína og fylla þá sjálfstrausti .
" Watford-liðið virkaði ekki í efstu deild en það breytti ekki því að í janúarglugganum fyrir tveimur árum biðu félög í röðum eftir því að kaupa Young .
West Ham bauð vel og Watford samþykkti fyrir sitt leyti .
En Young var ekki spenntur fyrir þeim skiptum enda Íslendingaliðið í afleitri stöðu í deildinni um þær mundir .
Þá kom Villa inn í myndina .
Young byrjaði rólega í miðlöndunum enda þótt hann skoraði strax í sínum fyrsta leik .
Það var ekki fyrr en Martin O ' Neill færði hann út á vinstri vænginn að hann fór á flug .
Hraði hans , tækni og sendingahæfni njóta sín til fulls þar og það er engin tilviljun að Young lagði upp næstflest mörk allra leikmanna í úrvalsdeildinni á liðinni leiktíð , sautján að tölu .
Aðeins Cesc Fàbregas hjá Arsenal var honum fremri .
Young er líka að færa sig upp á skaftið í markaskorun .
Í fyrra skoraði hann átta mörk en hefur þegar gert sjö á yfirstandandi sparktíð .
Myndi stökkva á fjórða sætið Síðastliðið vor var kappinn valinn í úrvalslið vetrarins , annar tveggja leikmanna sem ekki komu frá toppliðunum fjórum .
Hinn var David James , markvörður Portsmouth .
Young hefur í þrígang verið valinn leikmaður mánaðarins í úrvalsdeildinni .
Síðast nú í desember , svo sem gert var heyrinkunnugt á föstudag .
Framganga hans hefur ekki farið framhjá stórveldunum í sparkheimum og Real Madrid sýndi kappanum áhuga fyrir skemmstu .
Þess má þó geta að Young skrifaði í nóvember undir nýjan fjögurra ára samning við Villa og sýnir ekki á sér neitt fararsnið .
Aston Villa hefur eflst verulega undir stjórn O ' Neills .
Liðið hafnaði í sjötta sæti í fyrra og nú er ljóst að það ætlar sér að berjast um fjórða sætið sem gefur þátttökurétt í sjálfri Meistaradeild Evrópu næsta vetur .
" Markmiðið er að gera betur en í fyrra og ef þú byðir mér fjórða sætið núna myndi ég líklega bíta af þér höndina , " sagði Young galvaskur við The Independent .
Gengi liðsins veltur ekki síst á frammistöðu hans sjálfs og miðherjans Gabriels Agbonlahors , sem eru óðum að hasla sér völl sem eitt æðislegasta tvíeykið í ensku knattspyrnunni .
Paul Merson , fyrrverandi leikmaður Villa og Arsenal , segir þá félaga hafa gert liðið ákaflega skemmtilegt á að horfa .
Þeir trylli lýðinn .
" Það er unun að horfa á Gabby og Ashley .
Mér er ljóst að knattspyrna er hópíþrótt en þeir eiga stóran þátt í því að liðið er í Meistaradeildarsæti , " sagði hann á dögunum við vef félagsins .
" Þeir hafa verið algjörlega frábærir .
Þeir búa yfir svo miklum æskumóði og hraða .
Í mínum huga koma þeir báðir til álita sem leikmaður ársins í úrvalsdeildinni ef fram heldur sem horfir .
" Betri en Theo Walcott ? Merson bætir því við að Young sé í sérflokki og að sínu áliti sé hann betri en Theo Walcott .
" Ég skil ekki hvers vegna hann er ekki í enska landsliðinu .
" Fabio Capello landsliðseinvaldur hefur farið fögrum orðum um Young en virðist ekki treysta honum ennþá í slaginn .
Það gerði hins vegar forveri hans , Steve McClaren , en frægt var þegar hann hringdi í Young haustið 2007 til að tilkynna honum að hann væri kominn í landsliðshópinn .
Halló .
Halló , er þetta Ashley ? Jamm .
Ashley , þetta er Steve McClaren .
Ertu viss ? Já , já , þetta er ég .
Young roðnar enn þegar þetta símtal er rifjað upp .
Ertu viss ! ! ! ? Alls hefur hann leikið fjóra leiki fyrir hönd þjóðar sinnar .
Young kveðst hafa orðið fyrir vonbrigðum þegar hann var ekki valinn í hópinn fyrir leikina í undankeppni HM í haust en lætur það ekki slá sig út af laginu .
" Ég hef engar áhyggjur af þessu .
Leiki ég vel fyrir Aston Villa munu menn veita mér athygli .
" Skjól innfæddra Innfæddir hafa átt undir högg að sækja í ensku úrvalsdeildinni undanfarin misseri og á síðasta ári staðfestu kannanir að einungis 35% allra sparkenda í deildinni voru gjaldgengir í enska landsliðið .
Ekkert lið hefur unnið af jafnmiklum þrótti gegn þessari þróun og Aston Villa og sé aðalliðshópur félagsins á þessum vetri skoðaður kemur í ljós að 62,5% leikmanna eru ensk , fimmtán af 24 .
Það sem meira er þessir menn skila sér í ríkum mæli inn í byrjunarliðið .
Í sigrinum á WBA um síðustu helgi byrjuðu hvorki fleiri né færri en átta Englendingar inná .
Aðeins Daninn Martin Laursen , Bandaríkjamaðurinn Brad Friedel og Búlgarinn Stiliyan Petrov stungu í stúf .
Þess má þó geta að Norðmaðurinn John Carew og Hollendingurinn Wilfred Bouma voru fjarri góðu gamni vegna meiðsla .
Raunar er merkilegt uppgjör í aðsigi en flest bendir til þess að baráttan um fjórða og síðasta lausa sætið í Meistaradeild Evrópu á næstu sparktíð muni standa á milli Aston Villa og Arsenal sem hefur um árabil verið á hinum enda mælikvarðans .
Þar er Theo Walcott eini Englendingurinn sem leikur að staðaldri .
