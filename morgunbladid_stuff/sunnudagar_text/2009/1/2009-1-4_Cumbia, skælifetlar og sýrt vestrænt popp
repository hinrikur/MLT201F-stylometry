Í Perú , og víðar í Suður-Ameríku reyndar , panta menn chicha á veitingahúsum og malla líka heima .
Í Perú er chicha búið til úr fjólubláum maís , maiz morada , en það er líka heiti á tónlistarstefnu sem náði miklu vinsældum þar í landi á áttunda áratugnum og nýtur enn hylli reyndar , eins og ég sannreyndi í Perúferð síðsumars því vinsælustu plötur landsins á þeim tíma voru ný plata með kombói Juanecos sem naut gríðarlegrar hylli á áttunda áratugnum og nýútkomin plata Bareto sem var einmitt hylling chicha-hefðarinnar .
Chicha soðið úr cumbia Chicha morada er soðið úr maís og kryddað og tónlistarformið chicha er soðið úr cumbia og kryddað með skælifetlum og sýrðu vestrænu poppi .
Cumbia er þjóðleg tónlist ættuð frá Kólumbíu , en upprunalega úr Gíneu í Vestur-Afríku .
Við komuna til Suður-Ameríku blandaðist gínesk tónlistarhefð við tónlist sem tíðkaðist meðal innfæddra og úr varð Cumbia .
Sú tónlist naut þó hylli víðar en í Kólumbíu , því hún náði traustri fótfestu í Amason-skógunum .
Á áttunda áratugnum varð mikil uppsveifla í Perú í kjölfar umbótahrinu , en byltingin sem varð í ungmennamenningu áttunda áratugarins í Vesturálfu barst líka til Suður-Ameríku og þar á meðal Perú .
Í skógarhéruðum Amason var cumbia allsráðandi tónlistarform en þegar ungir menn tóku að nota rafgítara og skælifetla til að spila tónlistina varð til nýtt tónlistarform sem fékk nánast niðrandi heiti : chicha .
Heitið chicha var og er alla jafna notað yfir það sem er ódýrt , hversdagslegt , alþýðlegt og hverfult .
Diario chicha þýðir þannig gula pressan ( chicha dagblað ) og cultura chicha , chicha menning , alþýðumenning .
til aðgreiningar frá " alvöru " menningunni sem stunduð var í Lima .
Ódýrt , hversdagslegt , alþýðlegt og hverfult Í bókinni Travesuras de la niña mala eftir Mario Vargas Llosa , dregur Llosa upp mynd af Lima fyrri tíma , heimi fína fólksins sem bjó í stórhýsum í Miraflores með skjólsælum garði þar sem dansað var á kvöldin um helgar mambó , guarachas , merengue , bolero og bugalú .
Cumbia var lágstéttatónlist , klámfengin og ruddaleg í augum miðstéttarinnar og ekki bætti úr skák þegar menn voru búnir að flétta " dópmúsík " , sýrurokki , saman við og úr varð chicha .
Kombó Juanecos , Juaneco y su Combo , sem áður var getið , er upp runnið 1964 í borginni Pucallpa í Amazon .
Höfuðpaur hennar var múrsteinssmiður af kínverskum ættum og framan af hélt sveitin sig við cumbia .
Sonur stofnandans tók við sveitinni 1969 og fyrsta platan var tekin upp 1970 .
Sveitin gekk í gegnum miklar hörmungar 1976 þegar flestir meðlimir hennar fórust í flugslysi .
Einn af þeim sem lifðu slysið af var John Wong , leiðtogi hennar , en með nýjum mannskap tók sveitin stefnu í átt að því sem síðar var kallað chicha ; bræðing af cumbia , kúbverskum hrynhætti , Andesfjallastemmum og brimbretta- og sýrurokki .
Tónlist fyrir verkamenn og fátæklinga Chicha naut snemma gríðarlegrar hylli í skógarhéruðum Perú og barst síðan til borganna og tók enn breytingum er þangað var komið því ; rokkið jókst og yrkisefnið breyttist líka – það má lýsa því sem svo að tónlistin hafi orðið harðari bæði hvað varðaði anda og efni , en chicha var þó alltaf lágstéttatónlist , tónlist fyrir verkamenn og fátæklinga .
Miðstéttarungmenni hlustuðu á vagg og veltu , á Los Shain ' s og Los Saicos .
Cumbia er enn vinsæl tónlist í Perú og líklegasta vinsælasta tónlistarformið meðal almennings því þó að vestrænt popp njóti hylli þar líkt og víðast hvar annars staðar hljómar cumbia úti um allt í Lima og víðar , í öllum þeim sæg af smárútum sem finna má í Lima , combi , ómar cumbia daginn út og daginn inn ( í bland við reggítón , en það er önnur saga ) .
Á síðustu árum hefur orðið ákveðin vakning hvað varðar perúska tónlist fyrri tíma .
Útgáfufyrirtæki keppast um að gefa út gamalt rokk og eins chicha , bugalú og fleiri tónlistarstefnur sem fallið hafa í gleymsku .
Obbinn er eðlilega gefinn út fyrir perúskan markað , en talsvert er einnig alþjóðleg útgáfa , til að mynda safnplöturnar The Roots Of Chicha : Psychedelic Cumbias from Peru og skífutvennan góða Gozalo ! Bugalu Tropical .
Stuð rifjað upp Eins og fram kemur var önnur vinsælasta plata Perú í ágúst ný skífa með Juaneco y su Combo þar sem sveitin flytur gamla slagara frá löngum og viðburðaríkum ferli .
Það segir svo sitt um vinsældir chicha að vinsælasta platan var með ungri hljómsveit , Bareto , sem var einmitt að rifja upp gamalt stuð .
Bareto er skipuð ungum tónlistarmönnum sem stofnuðu hljómsveitina meðal annars til að feta í fótspor sveita fyrri tíma eins og Black Sugar og Belkings .
Fyrsta plata Bareto var stuttskífa , Ombligo , sem kom út 2005 , en lengri plata , Boleto ( miði ) kom út 2006 .
Á henni leika þeir Bareto-félagar sér með ska , dub og reggí , en á Cumbia , sem kom út í haust , er þjóðlegur arfur undir , cumbia ( eins og nafn skífunnar gefur til kynna ) og chicha .
Afi minn er dáinn " YA SE murerto mi abuelo " er vinsælasta lag Juanecos og félaga og sló í gegn í útgáfu Bareto .
Ótal útgáfur eru til af því á YouTube , en hér er textinn til að syngja með : Ya se ha muerto mi abuelo ( ayayay ) Ya se ha muerto mi abuelo ( ayayay ) Tomando trago ( ayayay ) Tomando trago ( ayayay ) Ya se ha muerto mi abuelo ( ayayay ) Ya se ha muerto mi abuelo ( ayayay ) Tomando masato ( ayayay ) Tomando masato ( ayayay ) Casi ha muerto mi abuela ( ayayay ) Casi ha muerto mi abuela ( ayayay ) Comiendo suri ( ayayay ) Comiendo suri ( ayayay ) Þýðing : Afi minn er dáinn ( æ , æ , æ ) afi minn er dáinn ( æ , æ , æ ) drakk brennivín ( æ , æ , æ ) drakk brennivín ( æ , æ , æ ) Afi minn er dáinn ( æ , æ , æ ) afi minn er dáinn ( æ , æ , æ ) drakk masato ( æ , æ , æ ) drakk masato ( æ , æ , æ ) Amma mín dó næstum ( æ , æ , æ ) amma mín dó næstum ( æ , æ , æ ) borðaði suri ( æ , æ , æ ) borðaði suri ( æ , æ , æ ) Masato er áfengur drykkur úr yucarót sem tuggin er og látin gerjast með munnvatni .
Suri er stórvaxin pálmabjöllulirfa .
Hvort tveggja er algeng fæða í Amason-skóginum .
Árni Matthíasson ( arnim@mbl.i s ) 