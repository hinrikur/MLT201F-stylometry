Eftir Ásgeir Ingvarsson asgeiri@mbl.is " ALGENGT er að fyrirtæki kaupi sér þjónustu stórra ráðgjafarfyrirtækja til að fara yfir stefnumótun og rekstur fyrirtækisins .
En þá vill oft gleymast að skoða ímyndar- og markaðsmál í þaula sem er þó kannski það sem mestu skiptir um árangur fyrirtækisins , " segir Valgeir Magnússon framkvæmdastjóri auglýsingastofunnar Pipar .
Pipar hefur í fjögur ár boðið upp á svokallaða MCIP-greiningu þar sem farið er með kerfisbundnum hætti í gegnum ímyndar- og markaðsmál : " Ferlið hefst á því að við setjumst niður með lykilstjórnendum fyrirtækisins ásamt völdum starfsmönnum úr framlínunni og leitumst við að skilja út á hvað fyrirtækið gengur og hvað varan sem seld er hefur umfram vöru samkeppnisaðilanna , " útskýrir Valgeir .
" Við ræðum einnig við viðskiptavini fyrirtækisins , og komust að því af hverju þeir versla frekar við þetta fyrirtæki en önnur .
Út frá þessari vinnu getum við svo dregið fram styrkleika fyrirtækisins sem við síðan notum í þeim skilaboðum sem fyrirtækið sendir út á markaðinn .
" Staða og stefna Eitt af lykilskrefunum í greiningarferlinu er ímyndargreining sem unnin er með yfirstjórnendum : " Með kerfisbundnum hætti fáum við þá til að tjá sig um ímynd fyrirtækisins .
Oft er erfitt að orða þessar hugmyndir og við notum því myndir , þekkt vörumerki og einstaklinga til að komast að niðurstöðu um hvers konar ímynd stjórnendur sækjast eftir að fyrirtækið hafi , " segir Valgeir .
Í sumum tilvikum þarf aðeins litlar breytingar til að færa fyrirtæki frá þeirri ímynd sem það er með í dag yfir til þeirrar ímyndar sem stjórnendurnir vilja , en í öðrum tilvikum segir Valgeir þörf á algjörri kúvendingu til að fyrirtækið stefni í átt að þeirri ímynd sem sóst er eftir .
Meiri árangur fyrir sama fé Val á myndefni í auglýsingum , litaval , og meðvitund starfsmanna um ímyndarstefnu fyrirtækisins er meðal þess sem tekur breytingum í framhaldinu og færir ímynd fyrirtækisins nær því sem sóst er eftir " Allir eru á sömu blaðsíðu frá fyrsta degi sem sparar bæði tíma og peninga , " segir Valgeir .
Sem dæmi um árangurinn sem MCIP-greining hefur stuðlað að nefnir Valgeir fyrirtæki sem sumarið 2007 fór í gegnum MCIP-greiningu hjá Pipar .
" Fyrirtækið varði sömu upphæði í kynningarmál árin 2006 , 2007 og 2008 .
Árið 2006 sást fyrirtækið varla í fjölmiðlum en eftir sumarið 2007 varð það mjög áberandi á sínu sviði og endurheimti fyrri stöðu sem leiðandi aðili á sínum markaði .
Það tók ekki nema rúmlega ár að bæði skerpa á og endurheimta ímynd fyrirtækisins og færa fyrirtækið úr 5. sæti í 2. sæti í vörumerkjavitundarkönnunum , sem er mjög mikið stökk .
" www.pipar.is 