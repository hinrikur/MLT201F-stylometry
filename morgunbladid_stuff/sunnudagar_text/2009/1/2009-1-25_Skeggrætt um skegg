Eftir Helga Snæ Sigurðsson helgisnaer@mbl.is MARGUR karlmaðurinn hefur gefist upp á því og það oftar en einu sinni , að safna skeggi .
Er það oftast kláðinn sem verður mönnum að falli , freistingin að raka sig til að losna við kláðann reynist skegglönguninni yfirsterkari .
Rakvélablöð eru mikil munaðarvara , ef marka má almennt verðlag á þeim á Íslandi og fátt er karlmannlegra en vænt skegg .
Það mælir því allt með því að menn safni skeggi , þ.e. þeir sem ekki eru taðskegglingar .
En hvernig sigrast menn á kláðanum ? Hvernig skal skeggi safna ? Vefsíðan All about beards , á slóðinni www.beards.org , er mikil skeggbiblía og bjargvættur kláðagemlinganna .
Ráðið sem veitt er við kláðanum er sáraeinfalt , þ.e. að þvo skeggið með hársápu daglega og nota jafnvel hárnæringu en einnig getur það reynst heillaráð að bera barnaolíu á rauða og auma húðina .
Þó sé stundum ekkert annað að gera en þrauka og þola kláðann , hann fari yfirleitt eftir um sex vikur .
Aðalatriðið sé að gefast ekki upp .
Skeggið skal virða Skeggfræðingurinn sem veitir þessi góðu ráð heitir Steve .
Hann hleypti síðunni af stokkunum hinn 17. janúar 1996 og hreykir sér af því að síðan sé elsta , , skeggsíða " veraldarvefjarins .
Steve segir tilganginn með síðunni að gera fólk meðvitaðra um skegg í öllum sínum myndum , fá það til að meta skegg og , , skilja " skegg .
Menn geti tjáð sig um skegg og skeggrætt það vítt og breitt .
Í raun séu stundaðar skeggrannsóknir á síðunni .
Það er ýmsan skeggjaðan fróðleik að finna á þessari síðu .
Menn geta lesið sér til um hvernig safna eigi skeggi , snyrta það , fjölda ljósmynda er að finna af ólíkum gerðum skeggs og lesa má frásagnir manna af vel heppnaðri skeggsöfnun , auk þess sem margir bjóða upp á myndasyrpur af skeggi sínu og ólíkum stigum söfnunar .
Þá má finna sálfræðilegar vangaveltur um áhrif skeggs ( m.a. vísað í rannsóknir á áhrifum skeggvaxtar karla á kvenfólk ) og blogg um skegg .
Síðast en ekki síst er skeggjuðum boðið að setja inn myndir af sér .
Skeggið skal virða , eins og segir á upphafssíðu vefjarins .
