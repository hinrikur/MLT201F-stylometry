Þorsteinn Jónsson fæddist á Syðri-Tjörnum í Munkaþverársókn í Eyjafirði 10. október 1924 .
Hann lést á sjúkrahúsinu á Akureyri 11. janúar síðastliðinn .
Foreldrar hans voru Jón Guðleifur Benediktsson , bóndi á Syðri-Tjörnum , f. 18.2. 1891 , d. 27.2. 1961 , og Aðalrós Jakobsdóttir húsfreyja , f. 29.12 .
1893 , d. 9.6. 1963 .
Bróðir Þorsteins var Benedikt Jakob Jónsson , f. 9.9. 1929 , d. 29.7. 1968 , kvæntur Brigitte Bartsch Jónsson frá Þýskalandi , d. 2006 .
Þau eignuðust fimm börn sem komust á legg .
Þorsteinn kvæntist 10. október 1947 Þóru Jónsdóttur Thorlacius frá Öxnafelli í Eyjafirði , f. 18. janúar 1920 .
Foreldrar hennar voru Jón Rósinbert Þorsteinsson Thorlacíus frá Öxnafelli í Eyjafirði og Þuríður Jónsdóttir húsfreyja frá Arnarstöðum í Eyjafirði .
Þorsteinn og Þóra eignuðust sjö börn .
Þau eru : 1 ) Arnþór Jón starfsmaður í Iðjulundi , f. 13. ágúst 1948 .
Sambýliskona Guðlaug Hólmfríður Jónsdóttir .
2 ) Ester sjúkraliði , f. 12. október 1949 .
Sonur hennar og Hreins Sigfússonar er Þorsteinn Sigfús , dóttir hennar og Sigurðar Ólafssonar er Þóra Björk .
3 ) Þröstur bóndi , f. 29. júlí 1952 , maki Sara Saard Wijannarong .
Synir þeirra eru Ágúst Þór og Alex Jón .
4 ) Rósa Þuríður ferðafræðingur og háskólanemi , f. 24. okt. 1952 , maki Bjarni Rafn Ingvason matreiðslumeistari .
Börn þeirra eru Vilhjálmur Þór , Selma Björg og Jakob Bergvin .
5 ) Eygló Helga matráður , f. 28. janúar 1956 , maki Baldur Jón Helgason pípulagningameistari .
Börn þeirra eru Dagný Þóra , Haukur Snær og Silja Dögg .
6 ) Margrét Harpa skólaliði , f. 24. apríl 1958 , maki Oddur Helgi Halldórsson blikksmíðameistari .
Börn þeirra eru Helga Mjöll , Halldór og Júlía Þóra .
7 ) Ása Björk sjúkraliði , f. 3. maí 1959 , maki Kristþór Halldórsson flugvallarstarfsmaður .
Börn þeirra eru Sigríður Kristín , Elmar Freyr og Agnes Þóra .
Þorsteinn ólst upp á Syðri-Tjörnum og lék sér með leggi og skeljar eins og þá var títt .
Hann fór snemma að aðstoða við bústörfin .
Þorsteinn gekk í barnaskólann á Staðarhóli , fór síðan í bændaskólann á Hvanneyri , þegar hann hafði aldur til og útskrifaðist þaðan sem búfræðingur 1944 .
Þorsteinn og Þóra hófu búskap á Moldhaugum 1947 .
Bústörfin áttu hug hans allan og var hann sístarfandi frá morgni til kvölds , alveg þangað til hann lét af störfum 77 ára að aldri og flutti til Akureyrar .
Um tíma vann hann við síldarsöltun á Dagverðareyri meðfram búskapnum .
Útför Þorsteins fór fram í kyrrþey , að ósk hans .
Tíminn æðir áfram , engar líðast tafir öld er nú hálfnuð við búskaparstríð .
En munum að þakka meistarans gjafir sem miðlar sólskini og rigningartíð .
En gott er að hlúa að gróðri á vorin og ganga stoltur um grænkandi svörð .
Og nú er hún Skjalda mín nýlega borin er nokkuð indælla á þessari jörð ? ( Þ.J .
) Sem barn var ég mikil pabbastelpa og notaði hvert tækifæri til þess að fara út til hans þar sem hann var við vinnu sína .
Ég leitaði hann uppi og smeygði hendinni minni í stóru sterklegu höndina hans .
Þá heyrðist frá honum : " Ertu þarna komin , Björkin mín .
" Stundum átti hann erindi í bæinn og oft bauð hann mér að koma með sér .
Það fannst mér ævintýri líkast .
Pabbi var harðduglegur maður , það eru ófá dagsverkin sem hann skilur eftir sig .
Hann gerði miklar kröfur til sjálfs síns og annarra , en gleymdi þó aldrei að hrósa og umbuna fyrir vel unnin störf .
Þetta vissi hann að gafst vel þrátt fyrir að ekki væri hann búinn að fara í nám í stjórnun .
Hann var á undan sinni samtíð í fleiru , t.d. var hann mjög duglegur að rækta grænmeti og keypti alltaf nóg af ávöxtum því hann vildi að fólkið sitt neytti þessara vara vegna hollustu .
Svo herti hann fisk og var duglegur að gefa okkur harðfisk , sagði okkur að hann væri góður fyrir tennurnar .
Hann ræktaði upp jörðina af miklum dugnaði , alltaf var hann að byggja einhver hús , nema rétt síðustu árin sem hann var í búskapnum .
Skógrækt var eitt af hans aðaláhugamálum og voru margar plöntur gróðursettar í hans tíð .
Hann brýndi fyrir okkur börnunum sem og öðrum sem unnu hjá honum , að við skyldum varast það sem hættulegt var .
Ég er þakklát fyrir það að börnin mín fengu að alast upp í návígi við afa sinn og ömmu og vinna hjá þeim .
Efast ekki um að þar hafi þau fengið gott veganesti út í lífið .
Hann hafði mjög gaman af kveðskap , var ágætis hagyrðingur og orti mikið af vísum sjálfur .
Árin líða við ysta haf við eril búskaparstarfa .
Sá æskuþróttur sem Guð mér gaf gerist ei nægur til þarfa .
Þess vegna braust ég bæjarins til því borgir er indælt að kanna .
Gamlir skröggar þrá góðvild og yl og gleðjast við félagsskap manna .
En mig reyndi malbikið mjög á fót og margslungið fyrr en varði .
Kannske er ég grein sem klippt var af rót í kvistgrænum aldingarði .
En sæll er sá bóndi með belju og hest hann bregst ekki ættjörð sinni .
Og mokar sinn skít og brosir best og berst um í fátækt sinni ( Þ.J .
) Elsku pabbi , ég mun geyma minninguna um þig í hjarta mínu .
Sérstaklega minnist ég þess þegar þú skrappst brosandi í kaffi til mín , rétt áður en þú fórst í fjósið og einhvern veginn finnst mér að þá hafi alltaf verið sólskin .
Hafðu þökk fyrir allt og allt .
Þín dóttir , Ása Björk .
Ég minnist haustdags fyrir mörgum árum .
Við vorum nokkur í heimsókn í sveitinni , ég , mamma og systur hennar með börnin sín .
Eitthvað slettist upp á vinskapinn hjá mér og frændsystkinum mínum svo ég fékk ekki að vera með í leiknum .
Ég sat stúrin og leið er afi greip í hönd mína og bauð mér með að kíkja á kindurnar .
Ég tók gleði mína á ný og skoppaði með honum út í fjárhús .
Hamingjusöm dáðist ég að kindunum þegar hann afi bætti enn á gleði mína með því að segja mér að nú mætti ég velja mér lamb til þess að eiga .
Tilfinningunni og stoltinu er ekki hægt að lýsa .
Ég var orðin fjárbóndi , eða svo gott sem .
Snemma morguns , þann 11. janúar síðastliðinn , hringdi mamma í mig og sagði mér að hann afi minn væri dáinn .
Svo ótrúlega fyrirvaralaust , að mér fannst , þótt hann væri orðinn gamall .
Í fyrstu fann ég ekkert annað en nístandi sársaukann .
Vitneskjan um að eiga aldrei aftur eftir að sitja á móti honum , horfa í fallegu augun hans og ræða um liðna tíð var mér næstum um megn .
En eftir nokkra stund fylltist ég þakklæti .
Ég hef nefnilega orðið þeirrar gæfu aðnjótandi að fá að njóta samvista við þennan mann .
Þennan mikla mann sem kenndi mér svo mikið og hefur haft svo ótrúlega mikil áhrif á líf mitt þrátt fyrir að hafa aldrei reynt að segja mér hvað ég skyldi gera í lífinu .
Afi var minn fyrsti vinnuveitandi og ég veit það nú hve mikil blessun það var að fá að vinna fyrir og með honum afa .
Aldrei var hann ósanngjarn eða sérhlífinn .
Hann tók þátt í öllum verkum , stórum og smáum , um leið og hann kenndi mér rétt handtök og sagði mér margsinnis hvaða hættur ég skyldi varast .
Hjá afa var ég örugg .
Sem stjórnandi notaði afi aðferð sem dugði á mig betur en nokkuð annað og varð síðar algeng aðferð í stjórnun .
Það var að hrósa fyrir vel unnin störf .
Hann hrósaði mér óspart þegar ég hafði náð tökum á hverju verki .
Þannig hvatti hann mig áfram á eins uppbyggilegan hátt og hægt er , jók áhuga minn á vinnunni og ýtti undir löngun mína að gera sífellt betur .
Það var svo sannarlega gott að vinna hjá afa .
Ekki þóttu mér þó öll verkin jafn skemmtileg .
Afi hafði mikinn áhuga á að rækta landið og gróðursetja tré .
Ég gleymi því aldrei hve rogginn hann var þegar hann kom heim úr bænum með marga bakka af plöntum og sagði við mig : " Nú skulum við fara og setja niður plöntur , Sigga mín .
" Eins og ég óskaði þess stundum að plönturnar gufuðu upp , er ég þakklát fyrir þennan tíma í dag .
Því um leið og við gengum um landið og gróðursettum plöntur naut ég heilnæms sveitaloftsins og lærði jafnframt um íslensku jurtirnar og mikilvægi náttúruverndar .
Í dag lít ég á skóginn hans afa og fyllist stolti yfir að hafa fengið að taka þátt í uppbyggingu þessa kynngimagnaða svæðis .
Þar sem djúpa dalinn taka dimmblá fjöll í arma sterka og í brekkum birkilundir blöðin rétta móti varma , þar sem tærar , litlar lindir ljósan þráð úr gulli spinna , meðan eygló yfir brennur , en um nótt úr skíru silfri , – langar mig að minnast þín .
( Hulda .
) Sigríður Kr. Kristþórsdóttir .
Okkur var mjög brugðið þegar við fengum skilaboð frá Íslandi um að hringja heim sem fyrst .
Ég vissi að eitthvað slæmt hefði gerst og hringdi því strax heim .
Pabbi svaraði og sagði mér að þú værir dáinn .
Ég var mjög slegin , þó að ég hafi einhvern veginn átt von á því að þú ættir ekki langt eftir .
Ég var svo glöð yfir því að við höfðum kvatt þig vel áður en við fórum utan .
En það er erfitt að geta ekki verið við jarðarförina þína og kvatt þig á formlegan hátt .
Afi minn , ég á aðeins góðar minningar tengdar þér og samverustundum úr sveitinni .
Ég man þegar ég fékk að keyra bílinn ykkar á túninu og mér fannst ég svo heppin að eiga svona góðan afa .
Það var líka gaman að hjálpa þér í sveitinni , því það vantaði ekki hrósið eftir vel unnin verk .
Þegar við m.a. máluðum þakið á fjósinu og gróðursettum plöntur .
Það var alltaf svo gott að koma til ykkar í Núpasíðuna , þú varst alltaf svo glaður að sjá okkur og tókst svo vel á móti okkur .
Það var líka gaman að geta hjálpað ykkur með berin í garðinum og ég veit að þér fannst gott að nýta afurðirnar í garðinum þínum .
Þú hefur sennilega alltaf verið mikill náttúrukarl , ég man alltaf eftir þér úti í sveitinni að sýsla eitthvað og þú sóttir alltaf í útiveru eftir að þú fluttir í bæinn .
Þú varst alltaf svo laginn við að setja saman vísur og settir saman fallega vísu þegar við Arne giftum okkur sem okkur þykir svo vænt um .
Það var líka alltaf hægt að leita til þín þegar fótakuldinn gerði vart við sig og fá prjónasokka sem þið amma gerðuð svo listilega saman .
Við eigum eftir að sakna þín og sakna þess að sjá þig ekki hjá ömmu , en við vitum að þér líður vel núna og eins og við höfum rætt við stelpurnar þá er himnaríki þitt sennilega sveit og þú hleypur um og sinnir sveitastörfunum með bros á vör .
Elsku afi og langafi okkar , megir þú hvíla í friði .
Elsku amma og langamma og kæru ættingjar , við hugsum til ykkar allra .
Ég sendi þér kæra kveðju , nú komin er lífsins nótt .
Þig umvefji blessun og bænir , ég bið að þú sofir rótt .
Þó svíði sorg mitt hjarta þá sælt er að vita af því þú laus ert úr veikinda viðjum , þín veröld er björt á ný .
Ég þakka þau ár sem ég átti þá auðnu að hafa þig hér .
Og það er svo margs að minnast , svo margt sem um hug minn fer .
Þó þú sért horfinn úr heimi , ég hitti þig ekki um hríð .
Þín minning er ljós sem lifir og lýsir um ókomna tíð .
( Þórunn Sigurðardóttir .
) Dagný Þóra , Arne Vagn , Snædís Sara , Klara Fönn og Ísabella Eygló .
