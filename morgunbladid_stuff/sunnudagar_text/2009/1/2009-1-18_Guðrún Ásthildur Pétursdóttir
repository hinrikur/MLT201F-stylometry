Guðrún Ásthildur Pétursdóttir fæddist á Hreinstöðum í Hjaltastaðaþinghá 1. júlí 1924 .
Hún lést á Sjúkrahúsinu á Seyðisfirði 5. janúar síðastliðinn .
Foreldrar hennar voru Pétur Pétursson póstur í Njarðvík , f. 6.8. 1878 , d. 21.11 .
1968 og Guðrún Jónsdóttir , f. 23.2. 1883 , d. 7.7. 1959 .
Alsystkini Ásthildar voru Hulda Ingibjörg sem er látin , Hjalti látinn , Eiður látinn og Brynjar búsettur í Sandgerði .
Systkini Ásthildar sammæðra voru Einar , Þórína , Guðrún Björg , Ester og Björn Sveinsbörn , þau eru öll látin .
Fyrir átti Pétur soninn Jón , sem er látinn .
Móðir Jóns var Halldóra Ólafsdóttir .
Ásthildur giftist 1949 Birni Andréssyni , f. á Snotrunesi í Borgarfirði eystra 3.3. 1919 , d. á Egilsstöðum 10.10 .
2007 .
Foreldrar Björns voru Andrés Bjarni Björnsson bóndi á Snotrunesi , f. 10.9. 1883 , d. 20.4. 1974 og Valgerður Jónsdóttir , f. 26.9. 1890 , d. 18.6. 1967 .
Ásthildur og Björn eignuðust tvo syni , þeir eru : 1 ) Pétur Reynir , f. 17.5. 1948 .
Fyrsta sambýliskona hans var Maggý Stella Sigurðardóttir .
Dætur þeirra eru : a ) Ásthildur Magnea , f. 26.8. 1969 , gift Jóhanni Nikulási Bóassyni , börn þeirra eru Maggý Rut , f. 27.3. 1996 , Sandra Dröfn , f. 12.2. 1998 og Reynir Þór , f. 2.7.2006. b ) Anna Sigfríður , f. 29.7. 1972 , gift Helga Ólafi Jakobssyni , börn þeirra eru Anton Logi , f. 14.8. 1993 og Sóldís Ninja , f. 6.1.2003 .
Fyrir átti hún soninn Elvar Má Sigurðsson , f. 8.12 .
1989 .
Önnur kona Péturs Reynis var Anna Stefanía Guðmundsdóttir .
Dóttir þeirra er Birna Björk Reynisdóttir , f. 15.10 .
1979 , sambýlismaður Haraldur Geir Eðvaldsson , sonur þeirra er Viktor Óli , f. 10.7. 2006 .
Eiginkona Péturs Reynis er Anna Sigríður Gústafsdóttir , f. 7.8. 1943 .
2 ) Andrés Valgarð , f. 14.7. 1951 , sambýliskona Kolbrún Pétursdóttir , f. 14.7. 1952 .
Börn þeirra eru Sigrún , f. 26.11 .
1974 og Björn , f. 14.4. 1976 , sambýliskona Anna María Guðmundsdóttir .
Ásthildur og Björn ólu einnig upp Hrefnu Hrund Eronsdóttur , f. 1.7. 1968 .
Ásthildur og Björn hófu búskap í Njarðvík 1948 og bjuggu þar til 1974 þegar þau fluttu til Egilsstaða .
Árið 1976 fluttu þau að Ullartanga 6 í Fellabæ og áttu þar heima þar til þau fluttu að Dvalarheimili aldraðra , Lagarási 17 á Egilsstöðum .
Frá hausti 2005 dvaldist Ásthildur á Sjúkrahúsinu á Seyðisfirði við góða umönnun .
Ásthildur ólst upp í Njarðvík hjá foreldrum sínum við hefðbundin sveita- og heimilisstörf .
Þar var einnig símstöð sem þurfti að sinna og sá Ásthildur talsvert um það .
Ásthildur gekk í skóla á Borgarfirði og svo í Fagradal í Vopnafirði .
Einnig var hún í vist á Akureyri einn vetur og á Héraði .
Eftir að Ásthildur og Björn fluttust til Egilsstaða vann hún á prjónastofunni Dyngju , á leikskóla og við heimilishjálp , auk þess að passa börn á heimili sínu .
Ásthildur var liðtæk spilamanneskja og vann til verðlauna fyrir bridds , auk þess sem hún greip oft í spil við ýmis tækifæri .
Ásthildur var mjög bókhneigð og las mikið .
Útför Ásthildar fór fram í kyrrþey .
Elskulega amma mín ! Eftir útivist í snjó og kulda var fátt betra en koma inn um bakdyrnar á Ullartanganum .
Forstofan er alltaf svo funheit að um leið og maður kemur inn finnur maður nefið þiðna á örskammri stundu .
Eftir að hafa komið mér úr gallanum kem ég inn á ganginn og heyri kunnuglegt raul í eldhúsinu .
Amma er að finna til kaffibrauð á borðið og eins og venjulega raular hún á meðan .
Hver tegundin á fætur annarri er dregin fram úr búrinu .
Sjálf var ég alltaf spenntust fyrir kleinunum enda allra bestu ömmukleinur sem finnast og einnig eru ömmulummurnar í miklu uppáhaldi .
Ég hjálpa til , finn sykurkarið og sultuskálina ofan af frystikistunni og set á borðið .
Svo fer ég inn á skrifstofu og segi afa að koma .
Við kaffiborðið er spjallað um daginn og veginn .
Mjólk sullast niður og amma teygir sig upp í gluggakistu , losar teygjuna utan af eldhúsrúllunni og rífur bréf til að þurrka .
Þegar máltíðinni lýkur hjálpa ég ömmu að ganga frá og fer svo fram í stofu , finn fótboltaspilið undir sófanum og leik mér með það .
Eftir skamma stund heyri ég hljóðið í inniskónum hennar ömmu þegar hún gengur eftir ganginum og kemur inn í stofu og leggst í sófann .
Við spjöllum skamma stund .
Stofuklukkan hringir og minnir mann á að tíminn líður .
Amma sest upp , horfir út Fljótið og veltir veðrinu fyrir sér .
Hún situr með hendur í kjöltu og klappar með flötum lófa á handarbak sér , með hægri hönd og svo vinstri til skiptis og ruggar sér rólega .
Hún hummar eitthvað með sér en ég heyri að það er ekkert sem ég á að svara .
Svona var ósköp venjulegur dagur á Ullartanganum .
Amma mín .
Í minningunni varstu mikið í eldhúsinu enda afar fær í öllu sem þar fór fram .
Þú lagðir þig líka fram um að gera manni alltaf til hæfis .
Þú keyptir t.d. oft pitsu handa mér og hitaðir hana í gamla " Gúndanum " og þetta fannst mér alltaf afskaplega góðar pitsur .
Oft fékk ég Fanta að drekka með , sem þú reyndar blandaðir yfirleitt út í vatn , sennilega hefur þér fundist það eitthvað bragðmikið .
Einnig var ég sólgin í soðkökurnar sem þú gerðir með saltkjötinu og finnst mér dásamlegt að halda þeim sið við á mínu heimili .
Ein jól var ég hjá ykkur og þú eldaðir kjúkling sérstaklega handa mér af því mér þótti enginn venjulegur jólamatur góður .
Þú varst í raun ekki mikil barnagæla en mér fannst þó alltaf gott að vera hjá þér .
Þú varst afar þolinmóð og dugleg að finna handa mér verkefni svo mér þyrfti ekki að leiðast .
Það voru ófáar stundir sem þú sast með mér og hjálpaðir mér að handsauma barbieföt á dúkkurnar mínar og leyfðir mér svo að strauja þau með gamla þunga straujárninu þínu sem ég fékk að hita á eldavélarhellu .
Þannig kenndir þú mér á gamla tíma í leiðinni .
Ég veit að þú ert komin í Njarðvíkina þína á ný og nýtur friðsældarinnar þar .
Þú ert nú komin á betri stað , laus úr fjötrum veikinda þinna .
Ég er afar þakklát fyrir allar þær stundir sem við áttum saman og mun geyma minninguna um þig í hjarta mínu .
Birna Björk .
Amma kvaddi heiminn rétt áður en ég hélt af stað í enn eitt ferðalagið út í heim .
Í fluginu vestur yfir haf gafst góður tími til að hugsa um þær stundir sem ég eyddi með henni og afa , sem kvaddi heiminn fyrir meira en ári síðan .
Sumrin á Ullartanga eru í minningunni endalaus , áttu sér hvorki upphaf né endi .
Þar snerist lífið um mikilvæga hluti svo sem að rúnta á rútunum hans afa , veiða síli í skúringafötu , gefa fiskunum í læknum ( oftar en ekki soðna ýsu með kartöflum ) , reyna að koma auga á Lagarfljótsorminn , og éta þyngd sína í kleinunum sem amma steikti .
Þó voru uppáhaldsstundirnar eflaust þær sem amma eyddi í að lesa fyrir mig .
Oftar en ekki sat ég líka og las , og minnti ömmu reglulega á að þó ég væri að lesa eitthvað annað þýddi það ekki að hún ætti að hætta að lesa fyrir mig .
Eina leiðin til að ná fullri einbeitningu hjá mér var að lesa íslenskar þjóðsögur , og einungis þær allra svakalegustu gátu fengið mig til að kasta frá mér mínum bókum og hlusta með óskiptri athygli á ömmu lesa um drauga og tröll , púka og útburði .
Hversu mikil áhrif þetta hafði á þá ákvörðun mína að fara í sagnfræðinám við Háskóla Íslands , skal ósagt látið .
En oftar en ekki varð mér hugsað til ömmu þar sem ég sat á skólabekk og hlustaði á prófessorana ræða um Sturlunga og stöðulögin .
Þrátt fyrir heiðarlegar tilraunir tókst þeim þó aldrei að ná athygli minni jafn vel og ömmu á sínum tíma .
Í stað þess að dvelja á Ullartanga á sumrin , hef ég flakkað um heiminn og kynnst því besta og versta sem mannfólkið hefur upp á að bjóða .
En hvar svo sem ég er stödd í heiminum , fylgja þessar minningar mér , og ég veit að í þessum stóra , hrjáða heimi er til fólk eins og hún , sem alltaf mun vefja börn ást og umhyggju .
Og gera lífið svo miklu betra .
Sigrún Andrésdóttir .
