Liðin vika hefur verið viðburðarík .
Einstakar mótmælaaðgerðir settu svip sinn á hana .
Það gerðu því miður líka sjaldséð skemmdarverk á eignum almennings og ofbeldi gegn lögreglumönnum .
Í gær , föstudag , kom það svo eins og reiðarslag yfir þjóðina þegar Geir H. Haarde forsætisráðherra sagði frá alvarlegum veikindum sínum og tilkynnti að hann myndi ekki gefa kost á sér til endurkjörs sem formaður Sjálfstæðisflokksins .
Forsætisráðherra gerði jafnframt tillögu um að kosningar yrðu haldnar 9. maí næstkomandi .
Endanleg dagsetning kjördags liggur ekki fyrir , en nú er ljóst að kosið verður í vor .
Um helgina mun væntanlega skýrast hvenær kosningar verða haldnar .
Þá munu leiðtogar stjórnarflokkanna , Geir Haarde og Ingibjörg Sólrún Gísladóttir , jafnframt ræða saman um framhald stjórnarsamstarfs flokkanna .
Hvenær á að kjósa ? Af viðtölum við leiðtoga stjórnmálaflokkanna í Morgunblaðinu í dag , laugardag , er greinilegt að ágreiningur er um hvenær skuli kjósa .
Vinstrihreyfingin – grænt framboð vill kjósa fyrir páska .
Framsóknarmenn vilja sömuleiðis vera fyrr á ferðinni og kjósa í apríl .
Skýr rök eru þó fyrir því að flýta kosningum ekki um of .
Þau lúta ekki sízt að því að góður fyrirvari er ein forsenda þess að út úr kosningunum komi raunverulegar breytingar .
Í fyrsta lagi bíða brýn verkefni ríkisstjórnarinnar , sem hún þarf að taka á strax á næstu dögum og vikum .
Stjórnin þarf ákveðið ráðrúm til að ráðast í nauðsynlegar aðgerðir áður en eiginleg kosningabarátta hefst .
Kjósendur geta svo tekið afstöðu til þess hvort sú stefna , sem stjórnin hefur lagt upp með , sé sú rétta eða hvort breytinga sé þörf .
Í öðru lagi þurfa stjórnmálaflokkarnir ráðrúm til að endurnýja bæði mannskap sinn og stefnu fyrir kosningarnar .
Í núverandi stöðu , þar sem traust á stjórnmálaelítu landsins er í lágmarki , er nánast ómögulegt annað en prófkjör verði haldin í öllum flokkum til að ákveða uppstillingu framboðslista .
Hinir almennu flokksmenn og stuðningsmenn stjórnmálaflokkanna verða að fá að hafa áhrif á það hverjir eiga að víkja og hverjir eiga að koma nýir inn á framboðslistana .
Margir flokkanna þurfa að leggjast í rækilega skoðun á stefnu sinni .
Sjálfstæðismenn verða til að mynda að greina rækilega hvort í stefnu þeirra um markaðsfrelsi hafi ekki vantað skýrari fyrirvara um lagaramma , eftirlit og hömlur við hringamyndunum og krosseignatengslum .
Samfylkingin getur sömuleiðis þurft að endurskoða auðhringadekur sitt og Vinstri græn gætu þurft að horfast í augu við að afstaða þeirra til mótmælaaðgerða og skemmdarverka mælist ekki lengur vel fyrir eftir að mótmæli fóru úr böndunum í miðborg Reykjavíkur .
Allir flokkar verða líka að horfast í augu við að tímar lýðskrums og loforðalista , sem byggjast á auknum ríkisútgjöldum , eru liðnir .
Allir flokkar þurfa nú stefnu um það hvernig sé bezt að halda á erfiðum og óvinsælum ákvörðunum , sem taka þarf hér á landi á næstu mánuðum og árum , og hvernig landið verði sem hraðast reist úr rústum efnahagshrunsins .
Í þriðja lagi þurfa ný stjórnmálaöfl , sem virðast hér og þar í fæðingu , ákveðið svigrúm til að skipuleggja sig og bjóða fram til þings .
Miðað við þá mörgu , sem hafa sagt flokkakerfið ónýtt og að ástæða sé til að hrista upp í því , munu slík framboð koma fram .
En kannski er það einmitt þess vegna sem Steingrímur J. Sigfússon , formaður Vinstri grænna , telur svo mikilvægt að kjósa sem allra fyrst .
Hann vill auðvitað ekki að óánægjufylgið fari eitthvað annað .
Áþjánin að bera ábyrgð Björn Bjarnason dómsmálaráðherra hefur rétt fyrir sér í því í viðtali við Kolbrúnu Bergþórsdóttur í Morgunblaðinu í dag , laugardag , að það virðist sumu samfylkingarfólki áþján að bera ábyrgð á stjórn landsins við erfiðar aðstæður .
Upplausnin í flokknum í fjarveru Ingibjargar Sólrúnar Gísladóttur – og hvernig þvargið þagnaði eftir að hún kom aftur til landsins – sýnir vel hversu sterkur leiðtogi Ingibjörg Sólrún er , en jafnframt er það auðvitað áhyggjuefni hennar vegna og flokksins að hún glímir nú við erfið veikindi .
Ingibjörg Sólrún hefur ekki útilokað að fara í aðra ríkisstjórn en með Sjálfstæðisflokknum fram að kosningum .
Í Morgunblaðinu í gær , föstudag , sagðist hún ekki útiloka að fara í stjórn með Vinstri grænum , sem Framsóknarflokkurinn verði vantrausti .
En hún bætti við : " Það kemur allt til greina ef þeir átta sig á því að stjórnvalda bíða erfiðar ákvarðanir við að koma skútunni á réttan kjöl aftur .
Mér hefur sýnst skorta mikið upp á það .
" Þarna hittir Ingibjörg Sólrún naglann á höfuðið .
Vinstri græn láta í veðri vaka að það sé hægt að stjórna landinu án þess að taka erfiðar og óvinsælar ákvarðanir .
Vinstri græn og staðreyndirnar Í grein í Morgunblaðinu í dag lætur Steingrímur J. Sigfússon til dæmis að því liggja að íslenzk stjórnvöld geti enn hlaupizt frá skuldbindingum sínum um að tryggja innstæður borgara annarra EES-ríkja á Icesave-reikningum Landsbankans .
Þetta er því miður óskhyggja og ef eitthvað slíkt yrði reynt , yrðu afleiðingarnar í alþjóðasamskiptum Íslendinga líklega enn dýrkeyptari en skuldabagginn vegna óráðsíu forsvarsmanna Landsbankans .
Steingrímur gaf líka í skyn í Kastljósi Sjónvarpsins á fimmtudag að hann vildi skila láni Alþjóðagjaldeyrissjóðsins , sem flestir aðrir eru þó sammála um að sé forsenda þess að hægt sé að reyna að verja gengi krónunnar á meðan við þurfum að notast við hana .
Steingrímur sagði í þættinum : " Það er enginn vafi að í okkar huga , þingflokks Vinstri grænna , væri æskilegast að komast út úr [ efnahagsáætlun stjórnvalda og Alþjóðagjaldeyrissjóðsins ] aftur , skila lánunum ef við getum , til þess að losna undan þvingunarskilmálunum sem á okkur eru settir , t.d. um þennan sársaukafulla niðurskurð í heilbrigðiskerfinu .
" Í Morgunblaðinu í dag , laugardag , reynir Steingrímur að halda því fram að snúið hafi verið út úr orðum hans og segir : " Mín viðhorf til þessa núna eru að við myndum vilja ræða við Alþjóðagjaldeyrissjóðinn , sérstaklega um þá skilmála sem hann hefur sett .
Við þyrftum í fyrsta lagi að fá það á hreint hvort áætlun hans stendur í vegi fyrir því að við getum lækkað vexti .
Þá fá það á hreint hvort sjóðurinn setur okkur skorður hvað varðar það að mega ekki setja meira fé í endurfjármögnun innlendu bankanna og loks fá það á hreint hvort sjóðurinn setur okkur skorður um áframhaldandi og frekari niðurskurð í velferðarkerfinu .
" Það sem Steingrímur J. virðist ekki vilja skilja , er að ákvæðin í efnahagsáætlun Íslands og Alþjóðagjaldeyrissjóðsins eru ekki einhverjir afarkostir sem stofnunin setur okkur , heldur samkomulagsatriði .
Jafnvel þótt ekkert lán kæmi frá Alþjóðagjaldeyrissjóðnum , væri nauðsynlegt að hafa tímabundið háa vexti til að koma í veg fyrir fjármagnsflótta frá landinu og frekara hrun gjaldmiðilsins .
Og alvarlegur niðurskurður í velferðarkerfinu er því miður óhjákvæmilegur , alveg burtséð frá samstarfinu við gjaldeyrissjóðinn .
Sparnaðaraðgerðirnar í heilbrigðiskerfinu , sem deilt er um þessa dagana , eru smámunir miðað við það sem verður nauðsynlegt að taka ákvarðanir um síðar á þessu ári .
Fyrir formann stjórnmálaflokks , sem nýtur nú um 30% fylgis út á óábyrga yfirlýsingapólitík , virðist óskaplega erfitt að horfast í augu við þessar staðreyndir og viðurkenna að nánast allar ákvarðanir , sem stjórnvöld þurfa að taka á næstunni í efnahags- og ríkisfjármálum , verða erfiðar og geta orðið óvinsælar .
Næsta stjórn tekur afstöðu til ESB Ein hinna erfiðu ákvarðana , sem þarf að taka , er um stöðu Íslands í samstarfi Evrópuríkjanna .
Ákvörðunin um kosningar í vor og að seinka landsfundi Sjálfstæðisflokksins þangað til seint í marz , þýðir augljóslega að ríkisstjórnin , sem nú situr , mun ekki taka ákvörðun um að sækja um aðild að Evrópusambandinu .
Það er að mörgu leyti óheppilegt og tefur málið .
Forsendurnar fyrir aðildarumsókn Íslands hafa ekkert breytzt ; Ísland vantar bæði nýjan gjaldmiðil , sem líklegast er að það fái með aðild að ESB , og það þarf á öflugra samstarfi við Evrópuríkin að halda til að styrkja á ný stöðu sína á alþjóðavettvangi .
Í nýjasta hefti tímaritsins The Economist bendir höfundur Evrópumáladálksins Charlemagne á að Íslendingar hafi ekki mikinn tíma , vilji þeir komast sem fyrst inn í ESB .
Olli Rehn , stækkunarstjóri sambandsins , sé Íslendingum mjög vinveittur .
Það sama eigi við um Joe Borg , sjávarútvegsstjóra framkvæmdastjórnarinnar .
Í haust verði hins vegar skipt um framkvæmdastjórn .
Til þess að ná framkvæmdastjórunum tveimur í núverandi störfum þeirra , þurfi aðildarumsókn að fara til Brussel í apríl .
Jákvæð umsögn framkvæmdastjórnarinnar kynni að verða tilbúin innan sex mánaða , Ísland gæti orðið formlegt umsóknarríki seint á árinu 2009 þegar Svíþjóð , vinaríki Íslands , verður í forsæti sambandsins , og aðildarríki árið 2011 .
Það er nú nokkuð ljóst að bjartsýn tímaáætlun af þessu tagi mun ekki ganga eftir .
Það kemur í hlut næstu ríkisstjórnar að ákveða hvort sótt verður um aðild að ESB .
Það gæti þó verið skynsamlegt að gera breytingar á stjórnarskránni fyrir kosningar til að heimila framsal ríkisvalds til alþjóðastofnana – slík stjórnarskrárbreyting er raunar löngu tímabær , alveg burtséð frá umræðum um ESB .
En það er líklega til of mikils mælzt af stjórnmálaflokkunum að þeir nái fyrir kosningar samkomulagi um slíka breytingu til að auka svigrúm nýrrar ríkisstjórnar .
Evrópumálin verða klárlega ekki aðalmál landsfundar Sjálfstæðisflokksins í marz með sama hætti og þau hefðu getað orðið á landsfundi , sem átti að halda eftir viku .
En flokkurinn kemst þó ekki hjá því að taka afstöðu til Evrópumálanna .
Ljóst er að innan hans eru áfram mjög skiptar skoðanir .
Í ljósi þess að sjálfstæðismenn munu fara af landsfundi og hella sér beint út í kosningabaráttu , þurfa þeir að koma sér saman um einhverja málamiðlun þannig að flokkurinn gangi sterkur og sameinaður frá fundinum .
Slík málamiðlun gæti verið í anda þess , sem Illugi Gunnarsson , þingmaður flokksins , lagði til í grein hér í blaðinu 17. janúar síðastliðinn ; að landsfundurinn heimili forystu Sjálfstæðisflokksins að kalla eftir samstarfi við aðra flokka um samningsmarkmið , en með skilyrðum um yfirráð Íslands yfir auðlindum sínum .
Þau skilyrði mættu þó auðvitað ekki vera svo óraunhæf að þau útilokuðu fyrirfram aðild að ESB , eins og segja má um þau skilyrði , sem framsóknarmenn setja fyrir aðildarviðræðum .
Bæði hörðustu stuðningsmenn og andstæðingar ESB-aðildar í Sjálfstæðisflokknum hljóta að sjá að gera verður einhverja málamiðlun ; bæði í þágu einingar í flokknum og ekki síður til þess að takmarka hvorki hugsanlegan kjósendahóp hans né möguleika hans á stjórnarsamstarfi eftir kosningar .
Evrópumálin munu nefnilega alveg áreiðanlega verða kosningamál , í fyrsta skipti fyrir alvöru .
Þau eiga ekki að yfirskyggja önnur mál .
Umsókn um aðild að ESB er í raun aðeins hluti þeirra efnahagsaðgerða , sem nauðsynlegt er að ráðast í .
Þannig var það til dæmis bæði í Svíþjóð og Finnlandi þegar þau ríki unnu sig út úr kreppu í byrjun síðasta áratugar .
