Guðrún M. Sigfúsdóttir fæddist á Galtastöðum ytri í Hróarstungu 13. júní 1923 .
Hún lést á dvalar- og hjúkrunarheimilinu Grund 28. desember síðastliðinn og fór útför hennar fram frá Dómkirkjunni 7. janúar .
Móðir mín og amma kölluðu hana aldrei annað en Gunnu í Framtíð , þegar þær minntust á hana , og ég hygg , að Seyðfirðingar þekki hana helst undir því nafni .
Þar var hún líka uppalin hjá móðursystur sinni og hennar fjölskyldu , en mikil vinátta var milli Framtíðarheimilisins og kaupfélagsstjóraheimilisins á Seyðisfirði , þar sem afi minn og amma og þeirra fjölskylda bjuggu .
Þess vegna var ég vel kunnug Guðrúnu .
Eftir að afi minn og amma voru flutt suður , þá fór amma mín gjarnan í heimsóknir til Seyðfirðinga í bænum .
Þá var gjarnan litið inn á Tómasarhaga 44 , þar sem Guðrún og Guðmundur , eiginmaður hennar , bjuggu með börn sín .
Ég var stundum í ferðum með ömmu minni í þessum heimsóknum hennar .
Einhvern tíma minnist ég þess líka að hafa komið þangað með móður minni .
Það kom líka oftar en ekki fyrir , að Guðrún liti inn á bernskuheimili mínu á Kvisthaga 1 til þess að hitta þær mæðgurnar á leiðinni heim úr Hagabúðinni , enda lá leiðin þar framhjá húsinu .
Ef kom fyrir , að móðir mín hitti hana úti í búðinni , þá urðu þær samferða þaðan , og Guðrún stoppaði við stutta stund heima .
Ég minnist Guðrúnar yfirleitt sem hæglátrar og látlausrar konu og afar gestrisinnar .
Hún var fremur alvarleg að yfirbragði , en var allajafnan hlýleg í viðmóti og gat verið glettin , ef því var að skipta .
Hún var líka barngóð , og bar virðingu fyrir unga fólkinu í kringum sig .
Mikill harmur var að henni kveðinn , þegar hún missti dóttur þeirra Guðmundar , frumburðinn , unga að árum .
Það fannst mér alltaf hvíla á henni eins og skuggi , þótt gleðin væri því meiri , þegar hún ól aðra dóttur , sem komst upp .
Þegar komið er að þessum leiðarlokum eftir langa og erfiða ævi , þá vildi ég nota tækifærið til að þakka Guðrúnu fyrir góða viðkynningu og vináttu við mig og fjölskyldu mína , og bið henni allrar blessunar þar sem hún er nú .
Dóttur hennar og öðrum aðstandendum votta ég mína innilegustu samúð .
Blessuð sé minning Guðrúnar M. Sigfúsdóttur .
Guðbjörg Snót Jónsdóttir .
