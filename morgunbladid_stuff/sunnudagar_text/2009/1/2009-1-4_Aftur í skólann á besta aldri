Eftir Ásgeir Ingvarsson asgeiri@mbl.is Það er yfirleitt mjög stórt skref að fara aftur í nám og margir sem til okkar leita mikla það fyrir sér , " segir Arnheiður Gígja Guðmundsdóttir , náms- og starfsráðgjafi hjá Mími-símenntun .
" Bæði hafa sumir erfiða reynslu úr skólum , hafa jafnvel átt við námsörðugleika að stríða , og svo er liðinn langur tími frá því viðkomandi var í námi og fólk upplifir sig þannig að það viti ekki hvað það er að fara að gera eða hvernig á að læra , vantar hreinlega sjálfstraustið .
" Reynslan er styrkur Arnheiður Gígja segir vissulega áskorun að setjast aftur á skólabekk eftir langa veru á vinnumarkaði og ákveðnar hindranir sem þarf að yfirstíga , en þeir sem það geri megi ekki heldur líta framhjá þeim styrkleikum sem þeir taka með sér í námið .
" Margir í þessum hópi þurfa kannski að " læra að læra " upp á nýtt en að sama skapi búa þeir að reynsluforða sem nýtist þeim í náminu .
Lífsreynsla og starfsreynsla kennir manni mjög margt , " segir hún .
Stuðningur í boði Helstu heilræðin sem Arnheiður Gígja gefur fólki í þessum sporum er að hafa trú á sjálfu sér og byrja hægt .
" Námsráðgjafar geta leiðbeint fólki heilmikið um vinnubrögð í námi og hjálpað fólki að finna það nám og námsstíl sem því hentar best .
Miklu skiptir líka að velja nám sem tengist áhugasviðum og styrkleikum hvers og eins .
" Mímir-símenntun býður upp á úrval námskeiða sem hjálpað geta fólki með litla formlega menntun að brúa bilið yfir í framhaldsskóla og jafnvel háskóla .
Einnig er í boði nám fyrir fólk með lesblindu og segir Arnheiður Gígja fólk með námsörðugleika eiga betra aðgengi að námi nú en nokkru sinni : " Miklar framfarir hafa orðið síðasta áratug , hvernig stutt er við nemendur og tekið á námsörðugleikum framhaldsskólum og háskólum .
" Umskipti háskólalífsins Von er á óvenjumörgum nýjum nemendum í Háskóla Íslands á nýju ári og segir Jónína Kárdal náms- og starfsráðgjafi að hún og samstarfsfólk hennar við háskólann hafi orðið vart við mikla eftirspurn eftir viðtölum .
" Þeir sem til okkar hafa leitað undanfarið skiptast einkum í tvo flokka ; fólk sem er að skoða námsmöguleikana ef til þess kemur að það missi vinnuna , og svo hina sem hafa fengið uppsagnarbréfin og eru að huga að næsta kafla , " segir Jónína .
Að sögn Jónínu líta flestir á það sem stóra ákvörðun að setjast aftur á skólabekk , ekki bara vegna þess mikla úrvals í námsmöguleikum sem fólk stendur andspænis , heldur og vegna þess að með því að hefja nám að nýju verða umskipti sem krefjast ákveðinnar aðlögunar .
" En þetta er eins og að fara í ferðalag , maður er með eitthvað í farteskinu , síðan þarf að kynna sér hvað bíður manns á áfangastaðnum og hvaða tæki standa manni til boða til að komast greiðar á leiðarenda , " segir hún .
" Mjög öflug stoðþjónusta er innan Háskóla Íslands sem hjálpar nemendum að láta markmið þeirra rætast , til dæmis með persónulegri ráðgjöf og námskeiðum þar sem kenndar eru árangursríkar námsaðferðir .
" 