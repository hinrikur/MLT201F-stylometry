Eftir Maríu Ólafsdóttur maria@mbl.is Upplýsingar um brottfall hafa verið unnar úr gögnum Hagstofunnar og í þeim gögnum má finna ýmsar upplýsingar um brottfall og skólasókn .
" Brottfall virðist sveiflast til eftir árferði , þannig minnkaði til dæmis skólasókn ungra manna á Austurlandi þegar framkvæmdirnar þar hófust .
Slíkt virðist því hafa eitthvað að segja , en þó er hópurinn ekki það stór að hægt sé að segja að beint orsakasamhengi sé þarna á milli .
Skólakerfið hefur nú opnað á að tiltölulega auðvelt er að ljúka starfsnámi þar sem fólk getur um leið lokið stúdentsprófi og kerfið hér er því gott að þessu leyti .
Ýmsar ástæður eru fyrir brottfalli svo sem lestrarörðugleikar og persónuleg vandamál , " segir Ásta M. Urbancic hjá Hagstofu Íslands .
Mismunandi aðferðir Hún segir brottfallstölur unnar á mismunandi hátt og séu ekki allir sammála um hver besti mælikvarðinn sé .
Sumir detti til dæmis út úr námi á meðan þeir fara í skiptinám eða vinna um tíma en hefja síðar nám aftur og ljúka því .
Þannig gefa niðurstöður sem fást með því að taka heilan hóp framhaldsskólanema tiltekið ár og kanna hve margir séu enn í framhaldskóla árið eftir , eða hafa lokið námi , ekki alltaf rétta mynd af brottfalli .
Önnur könnunaraðferð er að fylgja eftir einum árgangi og kanna hvernig því fólki hefur reitt af í menntakerfinu .
Þannig hefur verið gerð rannsókn á árgöngum fæddum árið 1969 og 1975 þar sem haft var samband við fólk og ástæður fyrir brottfalli kannaðar .
Þá hefur Hagstofan skoðað afdrif árgangs 1982 í skólakerfinu upp að 24 ára aldri og eru það nýjustu niðurstöður sem liggja fyrir í slíku .
Sveigjanleiki skólakerfisins Kristjana Stella Blöndal og Jón Torfi Jónasson , prófessorar í uppeldis- og menntunarfræði við félagsvísindadeild Háskóla Íslands , hafa skoðað þá áhrifaþætti sem tengjast brotthvarfi og hverjir það eru sem hætta og hafa gefið út bók um rannsóknir sínar .
" Við skoðuðum heilan árgang , fólk fætt árið 1975 , sem er mjög góð leið til að meta brotthvarf því þá er hópnum fylgt eftir úr barnæsku .
Það var sláandi að þegar hópurinn náði 24 ára aldri voru 45 prósent sem höfðu engu framhaldsskólaprófi lokið .
Þó bentum við í þessu samhengi á einn af kostum íslensks skólakerfis sem er sveigjanleikinn þannig að fólk telji sig geta snúið aftur í nám .
Þannig voru af þessum 45 prósent hópi 8 prósent karla og 5 prósent kvenna í námi á þessum tíma .
Okkur þótti líka sérstakt að í samanburði við 1969-árganginn , sem Jón Torfi hefur rannsakað , hafði brotthvarfið ekkert minnkað en báðir árgangar bjuggu við mjög góða stöðu í atvinnulífinu sem hefur verið sýnt fram á að tengist brottfalli þar sem margir fá vinnu , " segir Kristjana Stella .
Ekki vandamál hjá öllum Hún segir brotthvarfsferlið byrja snemma hjá mjög mörgum og jafnvel í grunnskóla hjá þeim sem gekk aldrei vel í bóknámi og urðu afhuga skólanum .
Þannig hrekist sumir burt úr skóla þar sem þeir standist ekki þær kröfur sem gerðar séu til þeirra en þeir sem hætta vegna þess að þeir fá góða vinnu telja brottfallið ekki vandamál .
Rannsóknir sýna almennt að ástæður fyrir brottfalli tengjast fjölskyldu , skóla og jafnvel menningu , til dæmis í dreifbýli borið saman við þéttbýli .
Hlutfallslega séu fleiri strákar sem ljúki ekki námi en um leið sé vert að benda á að nokkuð stór hópur iðnaðarmanna ljúki sveinsprófi seint og eigi því eftir að ljúka slíku prófi við 24 ára aldurinn .
" Í sambandi við brottfall er líka talað um að námsvalið sé ansi þröngt hjá okkur og jafnvel þrýstingur frá foreldrum um að fara í bóknám .
Það er ekkert víst að þeir hafi fylgst með auknu framboði í námi og því tel ég að náms- og starfsfræðsla sé nauðsynleg fyrir foreldra jafnt og börn , en lítið er hér um slíka fræðslu miðað við önnur lönd .
Maður hefur heyrt frá námsráðgjöfum að margir foreldrar hafi áhuga á að styðja við börn sín en til þess að þeir geti það þarf að styðja við bakið á þeim .
Eins að vekja athygli á því hvaða uppeldisaðferðum er beitt .
Það hefur komið í ljós , samkvæmt rannsókn sem ég er að vinna með Sigrúnu Aðalbjarnardóttur , að börn foreldra sem eru leiðandi og styðjandi í háttum , en gera um leið miklar kröfur til barnanna , er ólíklegra að hætti fyrr í námi , " segir Kristjana Stella .
