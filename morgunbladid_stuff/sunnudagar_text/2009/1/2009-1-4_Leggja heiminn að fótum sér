Eftir Ásgeir Ingvarsson asgeiri@mbl.is Hugsunin er sú að ungmennin renni í raun saman við innfædda , gerist hluti af því samfélagi sem þau flytjast til .
Þar búa þau hjá fjölskyldu , stunda sitt nám , og taka þátt í lífinu eins og þau hefðu fæðst á staðnum .
Mikil áhersla er svo á að skiptinemarnir læri málið enda er það lykillinn að samfélaginu , " segir Eyrún Eyþórsdóttir , framkvæmdastjóri AFS á Íslandi .
Göfug markmið AFS eru alþjóðleg sjálfboðaliða- og skiptinemasamtök sem stofnuð voru af bandarískum sjúkraflutningamönnum í fyrri heimsstyrjöldinni .
" Markmiðið með AFS var að auka skilning milli þjóða með nemendaskiptum og þannig mögulega koma í veg fyrir styrjaldir , " segir Eyrún en samtökin hafa starfað á Íslandi í um hálfa öld .
" Fyrst var eingöngu skiptinám í Bandaríkjunum í boði en starfsemin hefur vaxið í áranna rás og nú er AFS með skrifstofur í 50 löndum og hægt að stunda skiptinám í enn fleiri löndum .
" Ekki bara skiptinám Þó AFS sé best þekkt fyrir skiptinám skipuleggja samtökin einnig ferðir sjálfboðaliða til að sinna samfélagslegum verkefnum út um allan heim : " Sjálfboðaliðar á okkar vegum eru til dæmis að vinna með fátækum börnum , kenna meðal annars ensku í skólum eða starfa á munaðarleysingjahælum .
Aðrir taka að sér verkefni á sviði umhverfisverndar og enn aðrir vinna að innflytjendamálum , í raun gera þeir allt milli himins og jarðar , " segir Eyrún en sjálfboðaliðastarfið er opið fólki frá 18 ára aldri .
AFS býður einnig upp á það sem kallað er sumardvöl ; styttri dvalir í um 1-2 mánuði þar sem áherslan er þá aðallega á tungumálanám .
" En fjölbreytnin er samt til staðar og til dæmis bjóðum við nú upp á dvöl við fornleifauppgröft í Túnis undir leiðsögn fagfólks og vonandi að við sendum þangað íslensk ungmenni næsta sumar , " segir Eyrún .
Aðalburðurinn í starfinu er þó skiptinámið og hafa samtökin sent yfir 3.000 Íslendinga í skiptinám þann tíma sem þau hafa starfað og á síðasta ári einu fóru 146 íslensk ungmenni í AFS skiptinám og íslenskar fjölskyldur tóku á móti 46 nemendum frá öðrum löndum .
Frá hálfu og upp í heilt ár Skiptinámið er opið ungmennum á aldursbilinu frá 15 til 19 ára .
" Við bjóðum upp á hálfs árs vist , en langflestir velja heilsársprógrammið .
Þannig fæst miklu meira úr dvölinni enda tekur það yfirleitt 3-4 mánuði bara að komast almennilega inn í tungumálið og menninguna , " segir Eyrún .
Eins og fyrr sagði búa skiptinemar AFS endurgjaldslaust hjá fjölskyldum .
" Þetta er fólk sem hefur bæði húsrúm og hjartarými til að taka við aukameðlimi í fjölskylduna .
Neminn verður hluti af fjölskyldunni , ef fjölskyldan fer út að borða fer hann með og ef heimilisfólkið fer í frí slæst skiptineminn með í för .
Fjölskyldan veitir honum það sama og öðrum börnum á heimilinu , en til að vera ekki fjárhagsleg byrði þarf nemandinn sjálfur að skaffa sér vasapeninga , " segir Eyrún en skólagjöld , tryggingar og ferðakostnaður eru innifalin í þáttökugjöldum .
Til mikils ætlast Ríkar kröfur eru gerðar til umsækjanda og ekki getur hver sem er orðið AFS skiptinemi .
" Umfram allt þurfa umsækjendur að vera víðsýnir og vera andlega tilbúnir til að takast á við þau umskipti sem felast í því að flytja á framandi slóðir .
Það er alls ekkert auðvelt og ekki fyrir hvern sem er að takast á við , " segir Eyrún .
" Umsækjendur þurfa líka að hafa staðið sig í skóla og fengið góð ummæli frá kennara .
Sum námslönd samþykkja til dæmis ekki umsækjendur sem hafa fallið í einhverju fagi einhvern tíma á námsleiðinni .
" Umsóknarferlið fer þannig fram að sótt er um rafrænt á heimasíðu AFS og umsækjandi tekinn í viðtal í kjölfarið .
Gangi allt að óskum tekur þá við framhaldsumsókn sem felur meðal annars í sér heilsufarsskoðun , að umsækjandi skrifi ritgerð um sjálfan sig og foreldrar hans sömuleiðis .
Þeir sem svo eru samþykktir til skiptinámsdvalar geta síðan valið sér 1-5 lönd þar sem þeir vilja læra en það veldur loks á gistilandinu að samþykkja hvaða umsækjendum er tekið við .
Áður en farið er út í heim þurfa skiptinemarnir að sitja námskeið sem ætlað er að auðvelda þeim umskiptin og aðlögunina .
Eftir heimkomuna eru svo haldin framhaldsnámskeið til að byggja ofan á þá reynslu og þekkingu sem skapaðist .
Efni í leiðtoga " Við ræðum það oft okkar á milli hjá AFS að það færi kannski betur á því að kalla þetta leiðtogaþjálfun , því ávinningurinn er slíkur fyrir flesta skiptinema .
Að fara út í heim 16-17 ára gamall og ómótaður og takast á við það sem fylgir vistaskiptunum krefst mikils hugrekkis og seiglu .
Skiptinemarnir eflast mikið við þá reynslu sem þeir hljóta og snúa til baka með aukið sjálfstraust og mikilvæga þekkingu í farteskinu , " segir Eyrún .
" Rannsóknir AFS hafa sýnt að þessir nemendur mennta sig iðulega vel og verða framarlega í því sem þeir taka sér fyrir hendur seinna á lífsleiðinni .
" www.afs.is 