Eftir Karl Blöndal kbl@mbl.is Ekki eru nema tveir dagar þar til Barack Obama tekur við embætti Bandaríkjaforseta .
Hann hefur haft tvo og hálfan mánuð til að undirbúa sig , leggja línurnar og velja einstaklinga í ráðherrastóla og helstu embætti í Hvíta húsinu .
Allt hefur þetta gengið áfallalaust að mestu .
Obama hefur yfirleitt verið hrósað við skipun í embætti .
Val hans á fólki þykir henta til þess að sameina demókrata og má nefna að fjórir einstaklingar , sem sóttust eftir því að vera í framboði fyrir hönd demókrata verða meðal hans nánustu samstarfsmanna .
Skiptir þar mestu ákvörðun hans um að setja utanríkismálin í hendur Hillary Clinton , sem veitti honum harða keppni í forkosningunum og fyrirfram var talin sigurstranglegri .
Gagnrýndi hún Obama harðlega vegna reynsluleysis , sérstaklega í utanríkismálum .
Hinir eru Tom Vilsack , sem gaf kost á sér en dró sig til baka áður en forkosningarnar hófust .
Hann verður landbúnaðarráðherra .
Bill Richardson verður viðskiptaráðherra og Joe Biden varaforseti .
Val hans á Clinton er reyndar snjallt að því leyti að ætli hún að láta taka mark á sér í embætti verður hún að fylgja forsetanum að málum .
Á hinn bóginn skapar það henni ágæta vígstöðu að erfitt yrði fyrir Obama að láta hana fara án þess að það skaðaði flokkinn .
Þá sýnir Obama repúblikönum þá virðingu að hann lætur Robert Gates sitja áfram í stóli varnarmálaráðherra .
Hann ætlar að leggja áherslu á heilbrigðismál og það mun án efa hjálpa honum að koma erfiðum breytingum í gegnum þingið að einn af leiðtogum demókrata þar , Tom Daschle , verður heilbrigðisráðherra .
Val hans á Steven Chu , sem árið 1997 fékk nóbelsverðlaunin í eðlisfræði , í embætti umhverfisráðherra hefur gefið honum trúverðuleika í augum umhverfissinna .
Einbeiting og staðfesta Verðandi forseti þykir hafa sýnt sömu einbeitinguna og staðfestuna við undirbúning valdatökunnar og hann gerði í kosningabaráttunni .
Hann setur sér markmið og lætur ekki slá sig út af laginu , sama hvað á dynur .
Það skýrir hins vegar ekki til hlítar þann mikla velvilja , sem fylgir honum .
Samkvæmt skoðanakönnun , sem CNN birti á aðfangadag eru 82% Bandaríkjamanna ánægð með það hvernig Obama hefur staðið að undirbúningnum fyrir að taka við .
Það er fimmtán prósentustigum meira en bæði George W. Bush og Bill Clinton þegar þeir settust í forsetastól og hefur því verið haldið fram að enginn verðandi forseti hafi haft slíkan meðbyr frá því að byrjað var að gera slíkar kannanir .
Nýtur Obama til dæmis næstum því helmingi meira trausts í efnahagsmálum en Clinton gerði áður en hann settist í embætti í janúar 1993 .
Obama er nokkur vandi á höndum nú þegar hann tekur við .
Miklar vonir eru bundnar við hann en hann verður að gæta þess að byggja ekki upp slíkar væntingar að almenningur verði óþolinmóður skili breytingar sér ekki samstundis .
Aðstoðarmenn Obama hafa sagt fjölmiðlum að hann hafi farið rækilega yfir það hvernig Franklin D. Roosevelt hóf sitt fyrsta kjörtímabil .
Roosevelt var kosinn á tímum kreppu og lagði sérstaka áherslu á að koma miklu í verk fyrstu hundrað dagana í embætti .
Aðgerðum sínum fylgdi hann eftir með reglulegum ávörpum til bandarísku þjóðarinnar .
Mun Obama ætla að efna til samræðna við Bandaríkjamenn með svipuðum hætti .
Hann vill koma því til skila að mikið liggi við og þingið verði að hafa hraðar hendur en þó ekki vera það svartsýnn að það grafi undan mörkuðum og dragi kraft úr almenningi .
Hann hefur sagt að hann hafi undirbúið sig fyrir innsetningarræðuna með því að lesa skrif Abrahams Lincolns .
Reyndar hafa aðstoðarmenn Obama sagt að tempra þurfi væntingar almennings allt frá því að hann sigraði í kosningunum í nóvember og það er engin furða .
Hann erfir tvö stríð frá Bush , annað í Afganistan , hitt í Írak , svimandi fjárlagahalla – hann er tvöfalt meiri en í fyrra og þá var líka sett met – og efnahagslíf í upplausn .
Endurreist traust til ríkisvaldsins ? Obama segir að " aðeins ríkisstjórnin geti rofið vítahringinn sem er að lama efnahagslífið " .
En hvað þýðir það ? Ronald Reagan sagði á sínum tíma að ríkisvaldið væri ekki lausnin á vandanum , ríkisvaldið væri vandinn .
Meira að segja Bill Clinton lýsti yfir því um miðbik forsetatíðar sinnar að tími ríkisbáknsins væri liðinn .
Ekki eru þó allir þingmenn á því að lausnin á efnahagsvandanum sé að dæla peningum linnulítið út í efnahagslífið .
Efasemdarraddirnar eru háværari í röðum repúblikana , en þær heyrast einnig hjá demókrötum .
En eru þessir þingmenn tilbúnir að standa uppi í hárinu á vinsælum forseta ? Stuðningurinn við Obama nær nefnilega ekki til flokksfélaga hans á þingi .
Aðeins 41% þingmanna demókrata nýtur velþóknunar kjósenda samkvæmt könnun Politico / Allstate í árslok og 24% repúblikana .
Samkvæmt sömu könnun studdu þá 63% Bandaríkjamanna Obama og 79% áætlun hans um að örva efnahagslífið .
Obama hyggst leggja áherslu á að kynna áætlanir sínar og aðgerðir rækilega fyrir almenningi og lítur hann og hans nánustu aðstoðarmenn svo á að það hafi mistekist hrapallega hjá Bush-stjórninni .
Obama hefur meðbyrinn .
Spurningin er hvernig honum tekst að nýta hann .
Ljóðskáld á stalli við innsetninguna Þegar Elizabeth Alexander fékk í mars 2007 verðlaun , sem veitt eru ljóðskáldum sem búa yfir einstökum hæfileikum en ekki hafa hlotið viðurkenningu á landsvísu , hefur hana sennilega ekki grunað að tæpum tveimur árum síðar myndi hún fara með ljóð við innsetningu næsta forseta Bandaríkjanna í embætti .
Verðandi forsetar hafa ekki gert mikið af því að kalla til ljóðskáld þegar þeir hafa svarið embættiseið .
John F. Kennedy gerði það fyrst og leitaði þá til hins virta skálds Roberts Frosts .
Frost orti nýtt ljóð í tilefni af athöfninni , en 20. janúar 1961 var hvasst og sólin endurkastaðist af nýföllnum snjó þannig að skáldið gat ekki lesið textann .
Þess í stað fór Frost , sem þá var 86 ára gamall , með gamalt ljóð eftir minni .
Haft hefur verið á orði að það hafi verið eins gott því að ljóðið sem hann orti hafi verið svo uppskrúfað og upphafið að það hafi verið á skjön við megnið af hans kveðskap .
Bill Clinton kallaði skáldkonuna Mayu Angelou til þegar hann tók við embætti 1993 og þegar seinna kjörtímabil hans hófst 1997 fékk hann Miller Williams til að yrkja .
Athygli vekur að aðeins demókratar hafa fengið ljóðskáld til að kveða við innsetningu sína , en þó er hermt að repúblikanar séu alls ekki frábitnir hugmyndinni .
Því má bæta við að Kennedy veitti Clinton innblástur og Obama er iðulega líkt við Kennedy .
Elizabeth Alexander kennir við Yale-háskóla .
Hún er 46 ára gömul og því af sömu kynslóð og verðandi forseti , sem hún hefur þekkt í tíu ár .
Jafnréttisbarátta blökkumanna er henni í blóð borin , ef svo má segja .
Móðir hennar er prófessor og kennir sögu blökkukvenna .
Faðir hennar var ráðgjafi Lyndons B. Johnsons , þegar hann var forseti , í jafnréttismálum kynþátta í Bandaríkjunum .
Alexander kann að meta að hafa fengið þetta tækifæri og óttast ekki að viðhöfnin í kringum innsetninguna beri skáldskapargáfuna ofurliði .
Hún kveðst bera mikla virðingu fyrir Obama og umgengni hans við tunguna .
" Mál hans er mjög auðugt og nákvæmt , en aldrei ýkjukennt , " segir hún og bætir við : " Ég mun taka það mér til fyrirmyndar .
" Bush greiðir fyrir valdaskiptum George W. Bush , fráfarandi forseti , virðist hafa gert sitt besta til að greiða fyrir valdaskiptunum .
Þegar stjórn Clintons fór frá völdum voru unnin ýmis skemmdarverk í Hvíta húsinu og meðal annars fjarlægðir allir hnappar með stafnum W af lyklaborðum .
Starfslið Bush hefur hins vegar lagt kapp á að aðstoða arftaka sína þótt ljóst sé að þeim muni fylgja nýjar og gjörólíkar áherslur .
Sennilega ráða þar miklu þau gríðarlegu vandamál sem bíða nýs forseta , bæði heima fyrir og erlendis .
Haldnir hafa verið reglulegir fundir með liðsmönnum Obama og um þúsund manna hópi í kringum hann hefur verið veittur aðgangur að viðkvæmum upplýsingum .
Einnig hafa liðsmenn fráfarandi og verðandi stjórna hist til að æfa viðbrögð við árás hryðjuverkamanna .
Ástæðan er sú að hryðjuverkamenn leita iðulega færis þegar andstæðingurinn er óviðbúinn og vilja menn ekki láta koma aftan að sér á meðan á valdaskiptunum stendur .
Fjárfrekar aðgerðir til að örva efnahagslífið Ný stjórn ætlar að örva efnahaginn með á milli 700 og 1.000 milljörðum dollara .
Obama hyggst leggja mikla áherslu á að efla innviði Bandaríkjanna , endurnýja vegakerfið og gera upp opinberar byggingar og skóla um allt landið til samræmis við kröfur nútímans .
Ýta á undir atvinnu og neyslu , meðal annars með því að gefa fyrirtækjum , sem fjölga störfum , skattaafslátt og lækka skatta þorra vinnandi manna .
Sömuleiðis á að bæta hag atvinnulausra .
Sérhagsmunir geta hindrað áform í orkumálum Obama hefur heitið því að 10% af því rafmagni , sem Bandaríkjamenn nota , verði framleitt með endurnýjanlegum orkugjöfum árið 2012 og sú tala verði komin upp í 25% árið 2025 .
Hann ætlar að draga úr útblæstri gróðurhúsalofttegunda um 80% fyrir 2050 .
Einnig hefur hann hug á að setja útblásturskvóta líkt og gert hefur verið í Evrópusambandinu og er ráðgert að hægt verði að versla með heimildirnar .
Margt lofar góðu í áætlunum Obama , en hafa verður í huga að við rótgróna og öfluga sérhagsmuni verður að etja .
Írak , Afganistan og endurreisn mannréttinda Samkvæmt áformum Obama um að kveðja bandarískt herlið skipulega brott frá Írak færi síðasti hermaðurinn heim í sumar .
Andstaða hans við Íraksstríðið átti ekki lítinn þátt í velgengni hans í forkosningunum .
Obama hyggst hins vegar fjölga hermönnum í Afganistan .
Obama ætlar að loka fangelsinu í Guantanamo á Kúbu þar sem grunaðir hryðjuverkamenn hafa verið geymdir og iðulega sætt illri meðferð og verið pyntaðir .
Hann hefur sagt að verði því ekki lokið innan tveggja ára hafi stjórn sín brugðist .
