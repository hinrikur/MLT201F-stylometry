Eftir Rúnar Pálmason runarp@mbl.is HELGI Gunnlaugsson , prófessor í félagsfræði við Háskóla Íslands og sérfræðingur í afbrotafræði , segir að mótmælin í vikunni sem er að líða séu mikil tíðindi enda sé nánast engin hefð fyrir mótmælum af þessu tagi hér á landi Helgi bendir á að þó áður hafi verið mótmælt og jafnvel komið til átaka , s.s. við inngöngu Íslands í NATO árið 1949 , hafi þau tilvik verið einangruð að því leyti að mótmælin stóðu aðeins yfir í einn dag .
Mótmælin nú séu umfangsmeiri og alvarlegri en þá .
Nú sé mótmælt marga daga í röð og undiraldan í samfélaginu hafi verið þung og vaxandi .
Atburðir síðustu daga séu til marks um að hér sé að myndast hefð fyrir fjöldamótmælum .
Fyrstu vísarnir að slíkri hefð hafi líkast til sprottið í mótmælum gegn Kárahnjúkavirkjun .
Helgi segir að óánægja með stjórnvöld hafi verið að grafa um sig frá því í haust og greinilegt sé að stór hluti þjóðarinnar sætti sig ekki við að enginn axli pólitíska ábyrgð vegna bankahrunsins .
" Margir hafa á tilfinningunni að lítið sé að gerast og upplifa ástandið sem rof milli þings og þjóðarinnar , " segir hann .
Hið pólitíska uppgjör hafi ekki farið fram og margir geti hvorki beðið eftir e.k. hvítbók né séu tilbúnir að hlusta á þau rök að ekki megi persónugera vandann og að ástandið sé einfaldlega afleiðing heimskreppu .
Berast með straumnum Helgi segir að í svona fjölmennum og langvinnum mótmælum geti skapast ákveðin múgæsing innan tiltekins hóps sem leiði til þess að þeir gangi alltof langt , líkt og því miður hafi gerst .
Langflestir mótmælendur geri engan óskunda heldur sé um að ræða afmarkaðan hóp .
" En þeir berast auðvitað með straumnum líka .
Því þegar verið hefur trommusláttur og hávaði í einhvern tíma hefur það áhrif á suma sem fara yfir strikið .
" Í langvinnum mótmælum magnist smám saman upp spenna .
Ofbeldið sem hafi fylgt mótmælunum sé afleiðing þess að menn telja að ekki sé verið að hlusta á þá .
Til lengri tíma sé hætta á að ástandið leiði til minni virðingar fyrir stofnunum samfélagsins , lögum og rétti .
Mikið hefur mætt á lögreglu og Helgi segir að sér sýnist að lögregla hafi í heildina staðið sig mjög vel í þessu erfiða löggæsluverkefni .
Langflestir mótmælendur hafi einnig hegðað sér vel .
