Umræða fer enn lágt um hverjir séu líklegir til að bjóða sig fram til formennsku eftir að Geir H. Haarde forsætisráðherra sagðist ekki gefa kost á sér til endurkjörs vegna veikinda .
Pétur Blöndal varð þess þó áskynja í samtölum við þingmenn og landsfundarfulltrúa að fjögur eru einkum orðuð við formennskuna .
Ekkert þeirra hefur útilokað framboð og fleiri halda því raunar opnu að bjóða sig fram til forystustarfa .
Þar sem landsfundur verður eftir tvo mánuði er hver mínúta dýrmæt í þeim kosningaslag sem framundan er .
Því má búast við að þeir sem gefi kost á sér í formannskjöri stígi fram á næstu dögum .
Sjálfstæðisflokkurinn velur sér nýja forystu á landsfundi sem haldinn verður dagana 26.-29. mars .
Miðstjórn hefur sent tilmæli til kjördæmaráða og fulltrúaráðsins í Reykjavík um að ljúka niðurröðun á framboðslista fyrir landsfund .
Það er svo í þeirra höndum hvort hún fer fram í prófkjöri eða uppstillingu .
Það má því ljóst vera að niðurstöður úr prófkjörum geta haft áhrif á formannskjör .
Heyra mátti á landsfundarfulltrúum sem rætt var við á föstudag að sterk krafa er um endurnýjun á listum .
Þrír þingmenn styðja Bjarna Flestir þeir ráðherrar og þingmenn Sjálfstæðisflokksins sem rætt var við á föstudag vildu ekki gefa upp hvern þeir styðja í fyrirhuguðu formannskjöri eða höfðu ekki ákveðið sig , en þrír þingmenn lýstu þó afstöðu sinni .
" Ég er þeirrar skoðunar að við þurfum að endurnýja forystuna , " segir Ólöf Nordal .
" Ég tel að við eigum fyrst að horfa til formannskjörsins , svo ráðist hver verði varaformaður .
Ég vil beita mér fyrir því að Bjarni Benediktsson taki við formennsku í flokknum .
Það er einfalt mál í mínum huga .
" Birgir Ármannsson tók í sama streng .
" Veikindi Geirs eru auðvitað hörmuleg tíðindi , en maður vonar að honum gangi vel í þessari viðureign og hann fái góðan bata .
Við þessar aðstæður hljóta menn að skoða vel umtalsverða breytingu á forystu flokksins og í því sambandi held ég að margir hljóti að horfa til Bjarna Benediktssonar um forystu .
" Loks sagði Sigurður Kári Kristjánsson að hugur sinn væri hjá Geir H. Haarde og fjölskyldu hans og að hann vonaðist til að Geir næði fljótt fyrri styrk .
" Hans verður saknað úr forystunni , " segir hann .
" Nú þurfum við að velja okkur nýja forystu og ég tel skynsamlegt að Bjarni Benediktsson taki við forystu flokksins .
Þar er öflugur maður sem er vel til þess fallinn að leysa þau vandamál sem að okkur steðja .
Ég heyri ekki betur en að um hann ætti að geta tekist víðtæk sátt innan Sjálfstæðisflokksins , sem er mikilvæg á þessum erfiðu tímum .
" Margir um hituna Bjarni Benediktsson naut einnig mests stuðnings meðal þeirra landsfundarfulltrúa sem talað var við á föstudag , meira fylgis en Kristján Þór Júlíusson , Þorgerður Katrín Gunnarsdóttir og Guðlaugur Þór Þórðarson sem líka eru oft nefnd .
Ekkert þeirra útilokaði að bjóða sig fram þegar það var borið undir þau á föstudag .
Einnig er Hanna Birna Kristjánsdóttir borgarstjóri nefnd til sögunnar , sem hefur styrkst mikið á undanförnum mánuðum .
En á það er bent að hún eigi enn ólokið því starfi sem hafið er í borginni og varla megi búast við henni á vettvang landsmálanna í bráð , eins og til sé ætlast af formanni flokksins .
Fleiri halda því opnu að bjóða sig fram til forystustarfa og það á raunar við um flesta þá sem rætt var við eða þingmennina Illuga Gunnarsson , Ragnheiði Ríkharðsdóttur , Ástu Möller og Arnbjörgu Sveinsdóttur og einnig Árna Sigfússon bæjarstjóra í Reykjanesbæ .
Einar Kr. Guðfinnsson og Pétur H. Blöndal vísa því hins vegar frá sér .
" Sjálfstæðisflokkurinn hefur þá sérstöðu hér á landi að geta valið um öfluga leiðtoga sem eru vel til þess fallnir að taka að sér formennsku , " segir Ármann Kr. Ólafsson þingmaður .
" Á meðan búa aðrir flokkar við skort á leiðtogum og finna hann jafnvel ekki innan sinna raða , eins og nýjustu dæmi sýna .
" Engin smölun Þrátt fyrir þessi orð má ráða af samtölum við sjálfstæðismenn að endurnýjunin í formannskjöri Framsóknar hefur haft töluverð áhrif inn í raðir sjálfstæðismanna .
Ekki skortir áhuga .
Einhverjir sjálfstæðismenn óttast jafnvel glundroða í formannskjörinu út af fjölda frambjóðenda , aðrir vilja að sem flestir bjóði sig fram .
Ásta Möller telur að frammistaða á landsfundi eigi eftir að ráða úrslitum , eins og hjá Framsókn , því fólk eigi enn eftir að meta forystuhæfileika þeirra sem líklegir séu til að bjóða sig fram .
Smölun á landsfundinn verður ekki vandamál að þessu sinni , en slíkar deilur hafa verið fylgifiskur kosninga innan flokksins .
Búið er að kjósa fulltrúa á landsfund , þannig að allir eru komnir með sín kjörbréf .
Það á því enginn frambjóðandi að geta smalað úr félögunum .
" Það stefndi í fjölmennasta landsfund frá upphafi og við höfum enga ástæðu til að ætla annað en það gangi eftir , " segir Andri Óttarsson , framkvæmdastjóri Sjálfstæðisflokksins , en hátt í tvö þúsund manns hafa seturétt á fundinum .
Góðar batahorfur En það sem er efst í huga sjálfstæðismanna á þessari stundu er samhugur með formanninum ; það fór ekki á milli mála á föstudag .
Það rigndi yfir Valhöll og Stjórnarráðið stuðnings- og baráttukveðjum .
" Þetta er mjög mikið áfall fyrir þjóðina og flokkinn , að ekki sé talað um vini og aðstandendur , " segir Guðlaugur Þór Þórðarson .
" Það sem er jákvætt er að þetta greinist mjög snemma og það gerir að verkum að það lítur vel út með batahorfur .
" 