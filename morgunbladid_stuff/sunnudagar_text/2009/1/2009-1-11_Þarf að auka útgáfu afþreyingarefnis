Eftir Ingu Rún Sigurðardóttur ingarun@mbl.is Ágústa Eir Gunnarsdóttir segir gildi blindraleturs vera alveg jafn mikið og þegar það kom fyrst fram en um þessar mundir er þess minnst að 200 ár eru liðin frá fæðingu Louis Braille , höfundar blindraletursins .
Ágústa Eir starfar hjá Þekkingar- og þjónustumiðstöð fyrir blinda , sjónskerta og daufblinda einstaklinga , sem hóf starfsemi um áramótin .
" Staðan er mjög slæm hér .
Það er mest ólæsi á Íslandi í blindaletri í allri Evrópu .
Það eru rúmlega tuttugu manns sem nota sér það til gagns hérlendis , " segir hún en á Íslandi eru skráðir sjónskertir eða blindir um 1.500 manns .
Síðustu tvö ár hefur Ágústa verið að kenna blindraleturslestur .
" Ég hef verið að kenna börnum , sem hafa misst sjónina og líka fullorðnum .
Það er mikil þörf á því að auka þekkinguna á þessu sviði .
Við erum komin einu skrefi lengra núna með stofnun Þjónustumiðstöðvarinnar um áramótin .
Þangað er búið að ráða átta einstaklinga sem eiga að sinna hæfingu og endurhæfingu , þar á meðal kennslu lesturs blindraleturs .
Ég tel að í framtíðinni munum við geta boðið upp á mun öflugri hæfingu , og endurhæfingu á mörgum sviðum , " segir hún .
Hún segir að börnum þyki yfirleitt ekki erfitt að tileinka sér notkun blindraleturs .
" Krakkar eru yfirleitt móttækilegri og næmari en fullorðnir , því þetta byggist auðvitað að hluta á næminu .
Fullorðnu fólki finnst þetta sumu erfitt en það er auðvitað einstaklingsbundið , " segir hún .
Ágústa segir að það þurfi að stórefla útgáfu á efni á blindraletri .
" Það þarf að auka útgáfu afþreyingarefnis til þess að fólk geti fengið eitthvað við sitt hæfi því það hlýtur auðvitað að vera hvetjandi , " útskýrir hún .
Lesþjónn ekki í stað lesturs Mikilvægur þáttur er að það er líka hægt að nota vélar til að skrifa blindraletur .
" Fólk er ekki bara að nota þetta til að lesa , þetta er mjög hagnýtt .
Fólk merkir sjálft allskyns hluti og skrifar niður sér til minnis .
Það er mörgum nauðsynlegt .
" Margir blindir notast við önnur tæki og tól en blindraletrið .
" Sumt fólk telur að svokallaðir lesþjónar eða talgervlar í tölvum geti komið í stað letursins ; að það sé nægilegt að hlusta á rödd lesa fyrir sig .
Þeir sem nota blindraletrið að staðaldri fullyrða að það komi aldrei í staðinn , enda er hægt að færa fullgild rök fyrir því .
Þú gerir ýmislegt í tölvu en líka margt sem þú getur aldrei gert í tölvu .
Til dæmis ef þú átt nokkur hundruð geisladiska en merkir þá ekki , gerir þá ekki aðgengilega fyrir þig , finnurðu aldrei neitt í hrúgunni .
Eða þá þú þefar upp úr fimm kryddboxum áður en þú finnur það rétta .
Menn gefast fljótlega upp á því .
" Vantar merkingar víða Hún segir hægt að nota blindraletrið víðar í samfélaginu en nú er gert .
" Blint fólk býr við alveg ótrúlegt misrétti .
Peningar eru því óaðgengilegir því þeir eru ekki merktir .
Og þeir sem nota greiðslukortin sín eru alltaf að skrifa undir eitthvað sem þeir vita ekki hvað er .
Þetta er mannréttindabrot , " segir hún og tekur aðspurð til fleiri dæmi .
" Til dæmis detta mér í hug allar þessar óaðgengilegu lyftur í byggingum .
Það er blindraletur í mjög fáum lyftum .
Fólk er líka alltaf að kaupa sér alls konar hluti sem það getur ekki lesið utan á .
Það er ekki hægt að þekkja í sundur léttmjólk og nýmjólk .
Það að gera upphleypt merki eða auðkenna umbúðirnar á einhvern hátt er ekki flókið .
Þetta á við um margar fleiri umbúðir utan um alls kyns varning .
" Hinn hugmyndaríki Louis Braille Frakkinn Louis Braille ( f. 4. janúar 1809 , d. 6. janúar 1852 ) varð blindur vegna slyss á vinnustofu föður síns , sem var söðlasmiður .
Eitt vinnutækjanna stakkst í auga hans og fékk hann síðan sýkingu í heilbrigða augað sem leiddi til þess að hann varð blindur á báðum augum í kjölfarið .
Hann hóf nám við blindraskóla Valentins Hauy í París þegar hann var tíu ára gamall .
Hauy þessi stofnaði fyrsta blindraskólann í heiminum , þar sem fram fór skipuleg kennsla fyrir blinda .
Hann innleiddi upphleypt letur sem byggðist á stafrófi sjáandi en þetta voru stækkaðir og upphleyptir stafir .
Það þótti ekki sjálfsagður þáttur í lífi blindra að þeir stunduðu nám og þess vegna var ritmáli blindra lítill gaumur gefinn framan af .
Braille líkaði vel í skólanum , en átti í vandræðum með lesturinn .
Honum gekk illa að læra að þekkja þessa upphleyptu bókstafi , en mönnum hafði ekki hugkvæmst neitt ritkerfi fyrir blinda á þessum tíma .
Braille var mjög greindur og snjall strákur , hugmyndaríkur og forvitinn .
Hann fann sífellt meiri þörf hjá sér til að geta komið hugsunum sínum á framfæri skriflega og þegar Hauy lést , en hann hafði aldrei léð máls á sérstöku ritmáli fyrir blinda , hófst hann handa við að hanna eigið letur fyrir blinda .
Næturletur hermanna Maður að nafni Charles Barbier hafði hannað vél sem gat búið til letur , sem var hægt að lesa án þess að maður þyrfti að sjá það .
Letrið var sambland af strikum og punktum og var kallað " næturletur " .
Hugmyndin að baki þessu letri var sú að með því gátu hermenn á stríðstímum sent skilaboð hver til annars á nóttunni , án þess að eiga á hættu að einhver skildi hvað þeim fór á milli .
Barbier þróaði síðan þetta ritmál betur og kynnti það við blindraskólann árið 1821 , en þá var Braille tólf ára gamall .
Kerfið samanstóð af tólf punktum og hafði þann galla að í einu orði gátu verið mjög margir punktar og það gerði lesturinn erfiðan og tímafrekan .
Þetta kom Braille hinsvegar fyrir alvöru af stað í vinnu sinni og í hönd fóru annasamir tímar .
Hann skildi að Barbier hafði fundið lausnina á nýtanlegu ritkerfi en það þurfti að einfalda það .
Hann gat ekki hugsað um annað en að finna upp ritkerfi sem gæti nýst blindum til lesturs og skriftar .
Hann sat daga og nætur við að prófa sig áfram og loksins , árið 1825 gat Braille , þá aðeins sextán ára gamall , kynnt blindraleturskerfið sem síðan hefur verið kennt við hann .
Það merkilegasta við letrið var að blindir gátu notað það bæði til að lesa og skrifa .
Viðhorf sjáenda hindrun Þrátt fyrir að margir væru uppnumdir yfir þessari uppgötvun leið langur tími þar til letrið var að fullu viðurkennt og virt .
Helsta hindrunin voru viðhorf sjáandi leiðbeinenda og kennara sem töldu að upphleypt prentletur væri betra en stafróf sem þeir gætu ekki sjálfir lesið .
Með tímanum viðurkenndu þeir sem sáu um kennslu blindra að blindraletrið reyndist betur en allar tilraunir til að nota stafróf sjáenda í upphleyptri mynd .
Blindraletur Braille var loks viðurkennt opinberlega í Frakklandi árið 1844 .
Það breiddist fljótt út í Evrópu og síðar allsstaðar um heiminn sem alþjóðlegt ritmál blindra .
Fram til dagsins í dag hefur enginn fundið upp betra kerfi til lestrar án sjónar .
Nánari upplýsingar um Braille , blindraletur hans og tengdan fróðleik er að finna á Blind.is , heimasíðu Blindrafélagsins , samtaka blindra og sjónskertra á Íslandi .
Hvað er blindraletur ? Grunnurinn í blindraletri eru sex punktar sem raðað er í tvær raðir lóðrétt með þremur punktum í hvorri röð .
Samsetning punktanna sex getur verið á 63 mismunandi vegu og getur táknað bókstafi , tölur , ýmis tákn eins og kommur , upphrópunarmerki og fleira .
Ákveðið bil er á milli punktanna sem er nákvæmlega útreiknað til að tryggja að hægt sé að finna samsetningu hvers stafs eða tákns fremst á fingurgómnum .
Sjáandi fólk á auðvelt með að læra að lesa blindraletur með augunum , sérstaklega ef punktarnir eru í svörtum lit .
Blindraletur er lesið með fingrunum og skynjast í gegnum hreyfingu handanna með jafnri og hraðri hreyfingu yfir punktana .
Bestu lesararnir nota báðar hendur við lesturinn í samspili þar sem vinstri höndin les vinstri hlutann af línunni meðan hægri höndin mætir þeirri vinstri á miðjunni og les línuna út .
Góðir blindraleturslesarar hafa góðar fínhreyfingar og greina vel mismunandi tákn með snertiskyninu .
Þeir lesa með léttu og afslöppuðu þrykki og nota hendurnar lóðrétt yfir punktana , lesa með báðum höndum saman , með flesta fingur á línunni .
Með tilkomu tölvutækninnar hefur aðgangur að ýmiss konar efni fyrir blinda stóraukist .
Með sérstökum blindraletursskjám , sem eru tengdir tölvum , geta blindir lesið allt sem birtist á skjánum .
Þetta gerir blindum kleift að tileinka sér efnið án þess að þurfi að prenta það út .
Hægt er að fá bækur á diski eða með tölvupósti og þá getur hinn blindi lesið þær með hjálp blindraletursskjás eða talgervils .
Þannig má segja að blindraletrið fylgi tækninni eftir þar sem það eykur möguleika blindra á að afla sér upplýsinga í tæknivæddu samfélagi nútímans með tölvum .
