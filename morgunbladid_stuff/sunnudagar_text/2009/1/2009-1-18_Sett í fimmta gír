ÞAÐ var svolítið skondið að horfa á Ísland í dag á Stöð 2 síðastliðið mánudagskvöld .
Þar tilkynntu kynnarnir í upphafi þáttar að rýnt yrði í kjólatískuna á Golden Globe-verðlaunahátíðinni í þættinum og hefðu þau fengið tískuspekúlantinn Svavar Örn í það verk .
Mér þótti spennandi að heyra hvað Svavar Örn , sem kemst oft skemmtilega að orði , hefði að segja um kjólaglamúrinn og beið því eftir þessum lið .
En þegar kom að Svavari og kjólunum var tíminn greinilega á þrotum .
Sýndar voru myndir af stjörnunum á rauða dreglinum og átti Svavar að segja sitt .
Þetta gekk vel í byrjun en síðan var sett í fimmta gír og botninn datt úr , maður varð ekki margs vísari .
Eins og þetta hefði getað orðið gott efni í hinu nýja og léttari Íslandi í dag .
Á undan þessum lið var alltof langt spjall við Jóa og Simma sem eru kynnar í Idol-þáttunum , var það meira eins og djók á milli samstarfsfélaga .
Hið létta Ísland í dag virkar annars ágætlega stundum á meðan Kastljósið hefur verið svo þungt upp á síðkastið að þunglyndiskast er yfirvofandi eftir að hafa horft á hvern þátt .
Efnahagskreppan og fólk sem á við einhver vandamál að stríða hefur verið of áberandi í þættinum upp á síðkastið .
Ingveldur Geirsdóttir 