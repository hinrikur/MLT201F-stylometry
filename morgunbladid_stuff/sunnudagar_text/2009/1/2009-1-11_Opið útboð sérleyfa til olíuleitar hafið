Eftir Ómar Friðriksson omfr@mbl.is Eftir langan undirbúning rennur stundin upp næstkomandi fimmtudag .
Þá hefst opið útboð á sérleyfum til rannsóknar og vinnslu á olíu og gasi á Drekasvæðinu .
Ef allt gengur eftir verða leyfin veitt á síðari hluta ársins .
, , Við vitum að það er áhugi á þessu og erum nokkuð öruggir um að við fáum einhverjar umsóknir en svo verður bara að koma í ljós hversu margar þær verða , " segir Kristinn Einarsson , sérfræðingur hjá Orkustofnun .
Enn er alls óvíst hvort olía og jarðgas finnst við Ísland í nægilegu magni til vinnslu en rannsóknir og mælingar á svæðinu hafa gefið mjög sterkar vísbendingar um að svo geti verið .
Ekki er við því að búast að Íslendingar hafi miklar tekjur af starfseminni meðan á leitinni stendur , en hún getur staðið yfir í níu til tólf ár .
Áætlað er að kostnaður vinnsluaðila við leitina nemi tugum milljarða kr. Hundraða milljarða skatttekjur Gangi allt eftir og olíuvinnsla hefjist á Drekasvæðinu gætu skatttekjur ríkisins orðið ævintýralega háar .
Þá verður lagt á fyrirtækin svonefnt vinnslugjald og skattar á hagnaðinn .
Alþingi hefur þegar samþykkt ýmsar lagabreytingar um umhverfis- og öryggismál vegna kolvetnisstarfsemi og um áramótin tóku gildi lög um skattlagningu kolvetnisvinnslu , þ.e. jarðolíu , jarðgass eða annars konar kolvetnis .
Vinnslugjaldið er óháð afkomu olíuvinnslunnar en þegar árleg kolvetnisvinnsla leyfishafa er farin að skila hagnaði umfram 20% af skatt- skyldum rekstrartekjum fer hann að greiða kolvetnisskatt í stað vinnslugjalds .
Kolvetnisskatturinn kemur til viðbótar við almenna fyrirtækjaskatta og gjöld .
Olíujarðfræðingurinn Terje Hagevang hefur spáð því að á Drekasvæðinu sé að finna ígildi tíu milljarða tunna af olíu og gasi .
Hafa ber alla fyrirvara á útreikningum á hugsanlegum tekjum af olíuvinnslu á svæðinu , enda ógjörningur að spá um þróun olíuverðs .
Í frumvarpinu um kolefnisskattinn eru engu að síður sett upp ýmis dæmi þar sem viðmiðunarverðið er 10 þús. kr. á hverja tunnu .
Ef unnið magn er t.d. 100 milljónir tunna og gjaldhlutfallið er 45% skilar vinnslugjaldið 450 milljörðum kr. í ríkissjóð .
Finnist vinnsluhæfar kolvetnislindir í miklu magni myndu tekjur ríkissjóðs margfaldast frá því sem nú er en til samanburðar voru skattar á tekjur og hagnað hér á landi á fyrstu 11 mánuðum seinasta árs 134 milljarðar kr. Þegar árleg kolvetnisvinnsla vinnslufyrirtækis er farin að skila hagnaði umfram 20% af skattskyldum rekstrartekjum fer það að greiða kolvetnisskatt .
Hann fer stighækkandi eftir því sem hagnaðurinn eykst .
Af dæmum sem sett voru upp í frumvarpinu sem varð að lögum um skattlagningu olíu- og gasvinnslu má ráða að ef t.d. leyfishafi sem vinnur olíu eða gas á Drekasvæðinu er með 500 milljarða króna í rekstrartekjur á ári og hagnaðarhlutfallið er 80% greiðir hann 154 milljarða kolvetnisskatt til ríkisins á ári , að ótöldum almennum fyrirtækjasköttum .
Alþingi hefur nú sett leikreglurnar um hlutdeild þjóðarinnar í þeim hagnaði sem gæti orðið til við nýtingu á mögulegri olíuauðlind í eigu Íslendinga .
Nú er bara að bíða og sjá hvað setur .
Auglýst á öllu EES ÚTBOÐIÐ hefst 15. janúar og stendur fram í miðjan maí .
Það er auglýst í Stjórnartíðindum Evrópusambandsins og ef marka má umræðu og fyrirspurnir á umliðnum mánuðum sýna mörg fyrirtæki í olíuiðnaðinum áhuga á að hefjast handa við boranir í jarðlög undir hafsbotni Drekasvæðisins .
Úthlutað verður fimm leyfum til sérhæfðra olíuleitarfyrirtækja til að ráðast í umfangsmiklar og dýrar rannsóknir og boranir á Drekasvæðinu .
Fleiri en eitt fyrirtæki geta staðið saman að tilboði og fengið úthlutað einu sérleyfi .
Fyrirtækin sem fá úthlutað sérleyfum greiða fyrir það sérstakt svæðisgjald og er fjárhæð þess miðuð við stærð leitarsvæðisins en hvert svæði er takmarkað við allt að 800 ferkílómetra .
Úrvinnsla úr tilboðum mun væntanlega taka nokkra mánuði .
Leyfin verða svo veitt á síðari hluta ársins .
Kynna þarf Norðmönnum niðurstöðuna , þeir eiga rétt á allt að 25% hlut í leyfum sem veitt eru á sameiginlegum hluta svæðisins við Jan Mayen hrygg .
