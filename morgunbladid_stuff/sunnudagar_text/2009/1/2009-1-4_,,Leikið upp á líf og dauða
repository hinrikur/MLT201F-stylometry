Í haust hafa dáðustu knattspyrnusynir Íslands verið til umfjöllunar eftir að einvalaliði íslenskra sparkspekinga var smalað saman í her- ráð og gert að velja þá tuttugu bestu .
Þó erfitt sé að gera upp á milli manna á ólíkum tímum þá er Albert Guðmundsson ávallt nefndur sem einn af okkar allra fræknustu köppum á þessu sviði .
60 ár eru liðin frá því Albert gerði sögulegan samning við AC Milan .
Eftir Kristján Jónsson kris@vikari.is Ekki er ýkja auðvelt fyrir knattspyrnuáhugamenn að henda reiður á því hversu öflugur knattspyrnumaður Albert var því lítið sem ekkert er til af sjónvarpsefni af honum á hátindi frægðar sinnar .
Ekki þarf þó að grúska lengi í rykföllnum skruddum Þjóðarbókhlöðunnar til þess að átta sig á að Albert var stórstjarna í Evrópuknattspyrnunni .
Viðmót kennaranna breyttist Albert hélt utan til Bretlands með Brúarfossi árið 1945 , þá 22 ára gamall og fjórfaldur Íslandsmeistari með Val .
Vert er að geta þess að knattspyrnuiðkun var ekki í spilunum hjá Alberti .
Hann fór til Skotlands á lakkskóm en ekki takkaskóm því Albert hugðist ganga menntaveginn og hafði verið svo lánsamur að fá lánað fé hjá fjársterkum einstaklingum á Fróni .
Heimur atvinnumanna í knattspyrnu var órafjarri Íslendingum auk þess sem knattspyrna hafði legið niðri í mörg ár á meginlandi Evrópu vegna stríðsrekstrar í síðari heimsstyrjöldinni .
Þegar Albert kom til Skotlands gerði hann sér enga grein fyrir því hversu umfangsmikil knattspyrnan væri , hvað þá að menn gætu dregið fram lífið með boltasparki .
Ekki gerði Albert sér heldur fyllilega grein fyrir því hversu miklum hæfileikum hann væri búinn en taldi sig vera þokkalega samkeppnisfæran eftir að hafa reynt sig við breska hermenn á Íslandi .
Fyrir einskæra tilviljun rakst Albert á Murdo McDougal á götu í Edinborg .
Murdo þessi hafði þjálfað Albert hjá Val og átti sinn þátt í því hversu góður knattspyrnumaður Albert var .
Margir eru til vitnis um þegar þeir félagar voru tveir á Melavellinum klukkan sjö á morgnana , þar sem Albert var á séræfingum hjá Murdo .
Albert færði sig um set og fór í skóla í Glasgow en Murdo linnti ekki látum fyrr en Albert samþykkti að fara í reynsluleik með stórliði Glasgow Rangers .
Í þá daga gátu lið teflt fram 2-3 nýjum ósamningsbundnum leikmönnum í alvöru leikjum .
Voru þeir þá iðulega látnir leika undir nafninu Newman ! Þessi fyrsti leikur Alberts var gegn Clyde á útivelli og urðu tíu þúsund áhorfendur vitni að því þegar þessi íslenski Newman skoraði fyrstu tvö mörkin í 3:1 sigri .
Næst lék Albert heimaleik gegn Hearts á hinum víðfræga heimavelli Rangers , Ibrox .
Í millitíðinni hafði verið skrifað um frammistöðu hans í blöðunum þó að það hafi farið fram hjá Alberti sjálfum .
Hann botnaði þess vegna lítið í þeirri viðhorfsbreytingu sem átti sér stað í hans garð hjá kennaraliðinu auk þess sem honum fannst nokkrir samnemendur hans sýna af sér , , ótrúlega vitlausa " framkomu , þegar þeir báðu Albert um eiginhandaráritun .
Rangers vildi semja við Albert sem samþykkti einungis áhugamannasamning til þess að geta sinnt skólanum .
Hann hafði því ekki æft frekar með liðinu þegar kom að fyrsta heimaleiknum .
Taldi Ibrox vera verksmiðju Það er hreint kostulegt að lesa lýsingar Alberts , frá upplifun hans í þessum fyrsta heimaleik með Rangers , í bókinni , , Albert " sem kom út árið 1982 og er skrifuð af Gunnari Gunnarssyni : , , Það hafði verið útskýrt fyrir mér hvernig ég ætti að komast á völlinn .
Ég átti að taka neðanjarðarlest á tilteknum stað og fara svo út á Copeland Road .
Þegar þangað kom var ég kominn inn í þvílíkt mannhaf að mér stóð ekki á sama og velti því fyrir mér hvert þetta fólk væri eiginlega að fara .
Ég fylgdist með straumnum , fór að spyrja menn um Ibrox Park og þá var mér sagt að láta berast með þrönginni því að allir væru að fara þangað .
Þegar ég kom svo að aðalstúkunni , þar sem fólkið streymdi inn , hélt ég að ég væri að villast .
Ibrox Park er í verksmiðjuhverfi og ég hélt að þetta væri ein verksmiðjan , skildi ekkert í því hvers konar bákn þetta væri en kom ekki til hugar að þetta væri knattspyrnuvöllur .
Handan götunnar var há rimlagirðing , stór skóli og knattspyrnuvöllur þar hjá .
Það var malarvöllur , rétt eins og heima , og ég hugsaði með mér að þetta hlyti að vera þeirra völlur .
Ég sá nú hvergi hlið að þessum velli svo ég ætlaði að fara að klifra yfir girðinguna , athuga hvort búningsherbergin væru kannski hinu megin .
Þegar ég var að klifra þarna yfir sá Murdo mig .
Hann stóð í anddyrinu á Ibrox og beið mín .
Þegar hann sá mig , ruddist hann í gegnum mannþröngina og tók mig með sér til baka , fór með mig inn í búningsherbergi og það stóð heima , að þegar ég var kominn úr fötunum í búning , þá var flautað til leiks .
" Albert segir jafnframt að hann hafi eytt mestu af leiktímanum í að stara upp í áhorfendastúkuna þar sem voru á milli sextíu og sjötíu þúsund manns .
Hann hafi því ekki verið til mikils gagns í þessum leik vegna þessa menningaráfalls .
Albert var í miklum metum hjá forráðamönnum Rangers sem bentu Arsenal á Albert þegar ljóst var að þeir gætu ekki samið við Íslendinginn um að setjast að í Glasgow .
Þegar Albert hafði lokið námi í verslunarfræðum hugðist hann halda til Íslands .
Arsenal skarst í leikinn en vinasamband var á milli skoska og enska félagsins .
200 þúsund áhorfendur Gera má að því skóna að Albert hefði átt glæsilegan feril hjá Arsenal ef ekki hefði verið fyrir hina ströngu atvinnuleyfisreglur til handa útlendingum í Bretaveldi .
Albert var engu að síður einn vetur í herbúðum Arsenal sem reyndi allt til þess að útvega honum leyfið .
Albert var því á áhugamannasamningi sem þýddi að hann mátti bara leika tvo leiki með aðalliðinu á leiktíðinni .
Albert náði að leika fyrir hönd Arsenal í ensku deildinni auk þess sem hann tók þátt í sýningarleikjum Arsenal , til dæmis ágóðaleik við franska stórliðið Racing Club Paris , til styrktar hermönnum úr fyrri heimsstyrjöldinni .
Eitthvað var Albert að sýna með Arsenal í þessum leik því allar götur síðan vildi Parísarliðið klófesta leikmanninn og hafði árangur sem erfiði nokkrum árum síðar .
Tveir valdamestu menn hjá Arsenal á þessum árum voru þeir George Allison og Tom Whitaker en þeir höfðu mikið álit á Alberti .
Fór það svo að Arsenal tryggði sér eins konar forkaupsrétt á Alberti eftir að hann reri á önnur mið. Næstu sjö árin var Albert í raun í eigu Arsenal ef atvinnuleyfið skyldi einhvern tíma fást .
Það gerðist hins vegar ekki en Arsenal sótti um leyfið á hverju ári þrátt fyrir að Albert væri á mála hjá öðrum félögum .
Ummæli Joe Mercer , þáverandi leikmanns Arsenal , í blaðaviðtali árið 1946 eru athyglisverð : , , Albert getur bókstaflega gert allt með boltann , næstum því fengið hann til að tala .
" Þarna talaði maður sem vissi sínu viti um knattspyrnu .
Að eigin sögn kunni Albert ekki ýkja mikið í knattspyrnufræðunum þegar þarna var komið sögu .
Kunnátta hans og leikskilningur var ekki á sama plani og hjá atvinnumönnum .
Það kom ekki að sök þar sem Albert var tæknilega góður .
Knattspyrnan var á þessum tíma nokkuð frábrugðinn því sem yngri kynslóðir þekkja .
Menn vörðust ekki með svæðisbundnum hætti heldur var einfaldlega leikið maður á móti manni .
Þar sem Albert var bæði fljótur og flinkur þá var hann náttúrlega þyngdar sinnar virði í gulli við slíkar aðstæður .
Sóknarleikurinn snerist mikið um að komast fram hjá sínum manni og þar með var hægt að valda miklum usla Albert átti reyndar síðar eftir að leika með Arsenal í frægri keppnis-og sýningarferð til Brasilíu vorið 1951 .
Albert var þá liðsmaður Racing Club Paris en það er væntanlega einsdæmi að félag eins og Arsenal sækist eftir liðsauka erlends leikmanns hjá öðru félagi í slíkri ferð .
Í fyrsta leik ferðarinnar lagði Albert sig fram um að sýna knatttækni sína til þess að skemmta þeim tvö hundruð þúsund áhorfendum sem lagt höfðu leið sína á völlinn .
Þessi ferð reyndist mikill sýningargluggi fyrir Albert og fékk hann gylliboð um að ganga til liðs við brasilísku stórliðin , Vasco de Gama og Santos , en með síðarnefnda félaginu kom Pele nokkur fram á sjónarsviðið síðar á þessum umrædda áratug .
Auk þess fékk Albert gott tilboð frá argentíska liðinu River Plate .
Öllum tilboðunum hafnaði Albert meðal annars vegna þess að hann gat ekki hugsað sér að leika knattspyrnu í hitanum í Suður-Ameríku .
Viðurnefnið verður til Vorið 1947 voru hæfileikar Alberts orðnir mönnum kunnir á Bretlandseyjum og hafði þar verið fjallað talsvert um hann , sérstaklega miðað við að hann var ekki atvinnumaður .
Albert nam viðskiptafræði í London og lagði drög að því að flytjast heim vegna þess að ekki fékkst atvinnuleyfi til þess að leika með Arsenal .
Þá barst tilboð frá franska liðinu FC Nancy sem Albert taldi í fyrstu að væri frá Racing Club Paris .
Þess má geta að Nancy keypti á dögunum Garðbæinginn Veigar Pál Gunnarsson .
Þegar Albert samdi við Nancy hinn 29. júlí 1947 varð hann ekki bara fyrsti atvinnumaður okkar Íslendinga í íþróttum , heldur einnig fyrsti Norðurlandabúinn sem varð atvinnumaður í knattspyrnu .
Ljóst er að Albert hefur farið hamförum á þessari einu leiktíð sinni í búningi Nancy og er hann einn dáðasti leikmaður í sögu félagsins .
Er hann þar í félagsskap ekki ómerkari manna en Michel Platini .
Eftir fyrstu átta deildarleikina hafði Albert skorað um tvö mörk að meðaltali í leik og franskir íþróttablaðamenn spöruðu síst lýsingarorðin um þennan Íslending sem komið hafði frá Bretlandi .
Fékk Albert viðurnefnið , , Hvíta perlan " hjá stuðningsmönnum Nancy .
Á þessum árum þótti Marokkóbúinn , Ben Barek , vera skæðasti framherji á meginlandi Evrópu og þótt víðar væri leitað .
Var hann þeldökkur á hörund og hafði fengið viðurnefnið , , Svarta perlan " .
Þegar leiktíðin var um það bil hálfnuð mættust þessir kappar í leik í fyrsta skipti þegar Nancy lék gegn Stade de Francias .
Mikið var rætt og ritað um þetta einvígi í aðdraganda leiksins en frönsku blöðin settu leikinn upp fremur sem einvígi Alberts og Bareks heldur en viðureign liðanna .
KR-ingurinn Guðbjörn Jónsson , sem bæði lék knattspyrnu og þjálfaði , var í Frakklandi á þessum tíma og varð vitni að þessu einvígi .
Hann lýsir því svo í bréfi sem hann skrifaði bróður sínum : , , Virtist mér sem leikið væri upp á líf og dauða .
Hraðinn og harkan í leiknum var eftir því enda var þetta bikarleikur og liðið sem sigraði hélt áfram keppni .
Stade Francais hafði yfir í fyrri hálfleik 2:0 .
Ben Barek skoraði bæði mörkin og gerði það glæsilega .
Þó að Alberti tækist ekki að gera mark var frammistaða hans engu að síður góð .
En það var honum í óhag í hálfleik að Barek skyldi hafa tekist að gera tvö mörk .
Í seinni hálfleik snerist dæmið við .
Albert var maður vallarins í orðsins fyllstu merkingu .
Hann skoraði þrjú mörk en eitt þeirra var dæmt af vegna rangstöðu .
Þessi mörk skoraði Albert eftir að hafa leikið stórkostlega á hinn kunna danska knattspyrnusnilling Arne Sörensen .
Það virtist ekki nokkur vafi á því að Albert og blökkumaðurinn væru þess vel vitandi að leikurinn skæri úr því hvor þeirra hreppti titilinn : Besti knattspyrnumaður Frakklands .
Gerðist Barek svo heitur í leiknum að í lok hans gekk hann til Alberts og bauð honum að slást við sig .
Albert hélt höndunum niður með síðum og bauð honum að slá ef hann langaði til þess .
Var gengið á milli þeirra og komið í veg fyrir frekari aðgerðir .
Þessum leik lauk með sigri Nancy 3:2 .
Frönsk blöð skrifuðu mikið um leikinn og sögðu að Albert hefði unnið leikinn fyrir Nancy og sigrað Barek " Þannig lýsti Guðbjörn þessum fræga leik sem ýtti enn frekar undir orðspor Alberts .
Albert varð bikarmeistari með Nancy og ekki verður annað sagt en hann hafi lagt sitt af mörkum því hann skoraði tvö mörk í öllum bikarleikjunum .
Hann og Barek léku síðan hlið við hlið í Madríd með franska úrvalsliðinu gegn spænska úrvalsliðinu fyrir framan áttatíu þúsund áhorfendur .
Tilgangur leiksins var pólitískur því formleg samskipti Frakka og Spánverja höfðu engin verið síðan í borgarastríðinu .
Lið Frakka sigraði 4:1 og voru fjórir úr fremstu víglínu liðsins keyptir frá Frakklandi um sumarið og þar á meðal Albert sem keyptur var til stórliðsins AC Milan .
Ítalskur meistari með AC Milan Albert gekk til liðs við Milan árið 1948 eða fyrir sextíu árum .
Þá eins og nú var Milan stórlið sem vildi vinna titla og lék fyrir framan tugi þúsunda áhorfenda á hinum fræga San Siro-leikvangi .
Athygli vakti hversu mikið Milan var tilbúið að greiða fyrir krafta Íslendingsins og héldu ítölsku blöðin því fram fullum fetum að hann væri launahæsti knattspyrnumaður á Ítalíu .
Staðreyndin var sú að Tom Whitaker sá um að verðleggja Albert og var honum innan handar við gerð slíkra samninga .
Hann vissi hvað Albert gat og hafði launakröfurnar eftir því .
Frásögn Alberts af samningaviðræðunum við Milan er engu að síður skondin : , , Samningurinn við AC Milan færði mér miklu meira fé en ég sjálfur ímyndaði mér , að ég ætti skilið að fá .
Blöðin í Mílanó sögðu þá , að enginn væri á hærra kaupi en ég .
Þau laun voru að nokkru þannig til komin , að ég varð svo undrandi þegar heyrði Ítalina nefna fyrstu upphæðina sem þeir buðu , að ég horfði bara á þá .
Þá héldu þeir að ég væri óánægður , og hækkuðu boðið .
Enn þagði ég , vissi ekki hvað ég átti að segja .
Þeir hækkuðu sig enn og loks stóð ég uppi með ótrúlega góðan samning .
Auk þess að borga vel , gengust þeir inn á að vinur minn frá Arsenal , Írinn Paddy Sloan , kæmi til þeirra upp á svipuð býti og ég .
" Milan-liðið var sterkt og þeim Alberti og Sloan gekk vel .
Mynduðu þeir frægt tríó með Svíanum , Gunnari Nordahl , sem kom til Milan á þessari leiktíð og átti síðar eftir að verða einn af markahæstu mönnum í sögu ítösku deildarkeppninnar .
Hann notaði samning Alberts sem fyrirmynd og var Albert honum innan handar .
Milan barðist um ítalska meistaratitilinn við Tórínó sem hafði innan sinna raða fjöldann allan af ítölskum landsliðsmönnum .
Á þessari leiktíð fór Milan til Madrídar til þess að leika vígsluleik hins glæsilega Santiago Bernabeu-leikvangs þar sem Real Madrid leikur heimaleiki sína .
Áður en flogið var yfir Pyreneaskagann hittust liðsmenn Milan og leikmenn Tórínó á flugvellinum í Róm en þeir voru á leiðinni til Lissabon .
Albert átti ekki góðar minningar frá vígsluleiknum á Bernabeu því í leikslok var leikmönnum Milan tilkynnt að allt Tórínó-liðið hefði farist í flugslysi á leið sinni frá Portúgal .
Olli þetta þjóðarsorg á Ítalíu og nánast allt ítalska landsliðið féll frá á einu bretti .
Milan varð Ítalíumeistari vegna þessa en þeim áfanga var aldrei fagnað sem slíkum þar sem Tórínó hafði verið á undan í kapphlaupinu þegar flugslysið varð .
Læknir Inter bjargaði fætinum Á leiktíðinni sem Albert lék með Milan varð hann fyrir alvarlegustu meiðslum á sínum ferli .
Albert hnébrotnaði illa í leik gegn Lacio di Roma í Rómaborg .
Albert skaut á mark andstæðinganna en fékk skósóla andstæðingsins á móti hnénu .
Brotið var verulega slæmt og læknar töldu útilokað að Albert léki knattspyrnu á ný .
Raunar var ekki útséð með hvort hægt yrði að bjarga fætinum eða hvort kappinn þyrfti að notast við staurfót .
Fyrir kaldhæðni örlaganna var það læknir erkifjendanna í Inter Milan sem taldi sig geta hjálpað Alberti .
Gerði hann aðgerð sem þótti mjög áhættusöm og vildu forráðamenn AC Milan sem minnst af þessu vita .
Þeir höfðu látið sérfræðinga frá þremur löndum skoða Albert og vildu ekki taka þátt í aðgerð sem gæti þýtt að fóturinn yrði aldrei jafn góður .
Fyrir aðgerðina keypti Albert upp samning sinn við AC Milan fyrir litla upphæð og virtist því ekki úrkula vonar um að hann gæti leikið sem atvinnumaður á ný .
Sú varð aldeilis raunin en á sjúkrabeðnum voru forráðamenn Racing Club Paris þegar farnir að setja sig í samband við Albert .
Svo fór að Albert samdi við RCP og fluttist til Parísar sem hann hafði lengi langað til að gera sökum hrifningar sinnar á borginni .
Albert lék ellefu leiki með Milan eftir aðgerðina og skoraði fjögur mörk .
Úr varð mikill hildarleikur sem ekki verður farið út í hér í smáatriðum .
Í örstuttu máli urðu forráðamenn Milan hvekktir yfir því að missa Albert frá sér þegar þeir sáu að hann var orðinn rólfær á ný .
Þeir voru hins vegar of seinir til og reyndu þess í stað að beita ýmsum bolabrögðum til þess að fá Albert til þess að framlengja dvöl sína í Mílanó .
Í krafti spillingar tókst þeim að hirða af Alberti vegabréfið .
Albert fór fram á skaðabætur vegna þessa sem Milan borgaði .
Mikill hiti var vegna málsins um tíma en með árunum fennti yfir þessi leiðindi og Albert hélt góðu sambandi við félagið .
Á skrifstofu L ' Equipe Albert lék með RCP í fjögur tímabil eða allt til ársins 1953 .
Þetta hefur Albert sjálfur kallað sitt blómaskeið sem knattspyrnumanns og hann varð bikarmeistari með liðinu .
RCP var mjög stórt félag sem síðar klofnaði í tvö félög og er annað þeirra Paris St .
Germain .
Heimaleikir félagsins fóru fram á Parc de Princes-leikvanginum þar sem Frakkar urðu Evrópumeistarar árið 1984 .
Rétt eins og þegar Albert lék með Nancy virtist hann vera í sérstöku uppáhaldi hjá stuðningsmönnum RCP og ekki síður blaðamönnum .
Til er fræg mynd af Alberti þar sem hann er í loftköstum , klæddur í jakkaföt og á lakkskóm , með leðurtuðru á tánum .
Myndin er tekin á ritstjórnarskrifstofu franska stórblaðsins L ' Equipe að beiðni blaðamanna .
Það var engin tilviljun en Albert lýsir aðdraganda myndatökunnar með þessum hætti : , , Það var í leik í París , að ég fékk sendingu frá vinstri , stöðvaði boltann með vinstra læri , lét hann hoppa yfir á það hægra , vippaði honum til baka fyrir vinstri fótinn og skaut þrumuskoti og skoraði .
Ég gerði þetta allt í loftinu og þetta gekk náttúrulega eins og örskot , bara vinstri-hægri-vinstri og skot .
Ég hafði æft þetta nokkuð mikið , og þegar sama aðstaða kom upp í leiknum gerði ég þetta eiginlega án umhugsunar , þetta var ósjálfrátt viðbragð .
Blaðamenn sem horfðu á þetta trúðu ekki að þetta væri hægt .
Þeir fóru að deila um þetta sín á milli á ritstjórn blaðsins eftir leikinn , sögðu að þetta væri þvílík tilviljun , að enginn þeirra , enginn blaðamaður ætti nokkru sinni eftir að sjá neitt þessu líkt .
Í hópnum var einn blaðamaður , sem hafði séð mig gera þetta á æfingum .
Hann veðjaði við þá vantrúuðu , og svo var ég beðinn að koma og sýna atriðið aftur .
, , Sjálfsagt , " sagði ég og fór til þeirra á ritstjórnina .
Um leið og ég gekk inn í herbergið sá ég að uppi á vegg var teppi sem fótboltamark var málað á .
, , Þú veist hvað við ætlum að gera ? " sögðu þeir .
, , Já , já , " sagði ég .
, , Eigum við ekki að koma út á völl ? " , , Nei , " sagði ég , því að mér fannst óþarfi að vera að fara út og klæða mig úr vegna þessa – , , við skulum bara vera hér inni .
" Um leið er fleygt til mín bolta , ljósmyndarinn var tilbúinn og það var tekin fræg mynd af mér þar sem ég var í loftinu .
Ég snerti boltann þrisvar alveg eins og í leiknum vinstri-hægri-vinstri og skot og hitti beint í teppið .
, , Aftur ! " sögðu þeir .
, , Nei , " sagði ég og kvaddi .
" Hversu svalir geta menn eiginlega orðið ? Frakklandsmeistari með Nice Albert lauk ferli sínum sem atvinnumaður með Nice í suðurhluta Frakklands og lék þar frá 1953 til 1955 en fluttist þá heim til Íslands með Brynhildi , eiginkonu sinni , og börnum .
Með Nice varð Albert bæði Frakklands- og bikarmeistari og var í stóru hlutverki eins og hjá öðrum liðum sem hann lék með .
Síðasta vetur Alberts í atvinnumennskunni var Evrópukeppni félagsliða haldin í fyrsta skipti .
Þá sigraði Nice lið Schalke 04 frá Þýskalandi í tveimur leikjum .
Albert gerði öll mörkin í leiknum í Þýskalandi sem vannst 3:2 .
En það segir kannski meira en mörg orð um frammistöðu Alberts hjá Nice að hann var gerður að heiðursborgara í borginni .
Slíkur heiður féll aðallega fyrirmennum í skaut og fólki með blátt blóð í æðum .
Engum ódrukknum manni hafði dottið það í hug fyrr að sæma íþróttamann þessari nafnbót .
Albert var því sá fyrsti úr sinni stétt til þess að hljóta þetta sæmdarheiti og það mun jafnframt hafa verið í fyrsta skipti sem öll atkvæði borgarfulltrúa féllu á sama veg í slíkri kosningu .
Þegar Albert hélt heim á leið í byrjun árs 1955 er ljóst að hann átti einhver góð ár eftir sem knattspyrnumaður enda aðeins 32 ára gamall .
Glasgow Rangers sóttist til dæmis hart eftir því að fá hann til félagsins á ný en Albert tjáði þeim að hann og Brynhildur væru ákveðin í því að flytja til Íslands .
Þá fékk Albert hreint ótrúlegt tilboð frá stórliði Rangers sem bauð honum einfaldlega að búa á Íslandi og fljúga til Skotlands um helgar og spila leikina ! Eins og nærri má geta var slíkt ferðalag mun meira mál árið 1955 heldur en árið 2008 .
