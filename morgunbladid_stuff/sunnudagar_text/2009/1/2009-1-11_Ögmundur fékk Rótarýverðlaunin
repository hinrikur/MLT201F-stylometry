Á STÓRTÓNLEIKUM íslensku Rótarýhreyfingarinnar í Salnum á föstudagskvöld var Rótarýstyrkurinn , hálf milljón króna , veitt Ögmundi Þór Jóhannessyni gítarleikara .
Hann lauk meistaranámi í vor , frá Mozarteum-háskólanum í Salzburg .
" Öll góð verðlaun hafa tvenns konar þýðingu .
Það hugsa margir um peningana og jú , þeir eru góðir , en heiðurinn er ennþá stærri .
Það að hafa fengið þessi verðlaun skiptir miklu máli .
Þetta er ekki eins og að spila í forstjórapartíi og forstjórinn skrifar ávísun upp á hálfa milljón , það að vera útvalinn er stór og mikill heiður , " segir Ögmundur .
" Svona viðurkenning skapar fleiri tækifæri .
" Ögmundur segir það ekki goðsögn að klassískir gítarleikarar í dag byrji margir í rokkinu .
" Alls ekki , það eru margir sem byrja í rafmagninu .
Gítarinn er alls staðar .
Hann er alþýðuhljóðfæri , kannski auðveldasta hljóðfærið að spila á en með þeim erfiðustu að ná meistaratöktum á .
En þú ferð ekki með flygil á öxlunum í pikknikk .
Gítarinn er meðfærilegur , persónulegur og lætur lítið fyrir sér fara .
" begga@mbl.is 