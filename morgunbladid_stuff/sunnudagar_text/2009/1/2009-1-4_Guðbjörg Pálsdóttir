Guðbjörg Pálsdóttir , Sólbakka á Selfossi , fæddist á Skúmsstöðum á Eyrarbakka , 27. október 1910 .
Hún lést á Ljósheimum á Selfossi 19. desember síðastliðinn .
Foreldrar hennar voru Páll Pálsson frá Ferjunesi í Villingaholtshreppi og Jónína Jónsdóttir frá Skúmsstöðum .
Guðbjörg var í hópi níu systkina , og kveður þeirra síðust .
Hún ólst upp á Eyrarbakka .
Missti föður sinn ung , en naut góðrar samstöðu fjölskyldunnar .
Guðbjörg giftist 6. júní árið 1936 Steindóri Sigursteinssyni , Denna , sem var bílstjóri .
Þau settu heimili sitt á Selfossi , voru þar með frumbýlingum og mótendum nýrrar byggðar .
Byggðu hús við það sem síðar varð Austurvegur , kölluðu Sólbakka og voru við það kennd .
Börn Guðbjargar eru fimm : Páll Árnason , kvæntur Benediktu Guðnadóttur ; Sigursteinn , kvæntur Valgerði Kristinsdóttur ; Sverrir , látinn , var kvæntur Báru Steindórsdóttur , látin , seinni kona hans var Sigríður Þóra Ingvadóttir ; Ingibjörg , maður hennar er Sveinbjörn Einarsson ; og Gísli , fyrri kona hans var Perla María Jónsdóttir , kona hans er Þórunn Þórmundsdóttir .
Barnabörn Guðbjargar eru 19 , langömmubörnin 39 og langalangömmubörnin 5 .
Guðbjörg og Steindór voru kunn á Selfossi , virk í félagsstarfi .
Guðbjörg var m.a. með stofnendum og heiðursfélagi Kvenfélags Selfoss .
Síðustu árin átti hún á Ljósheimum .
Útför Guðbjargar var gerð frá Selfosskirkju laugardaginn 27. desember .
Margs er að minnast við leiðarlok ástkærrar móður .
Það eru mikil forréttindi að fá að njóta samvista svo lengi .
Líkaminn var orðinn lúinn en minnið ótrúlegt .
Ég sagði oft ef ég mundi ekki eitthvað að ég þyrfti að spyrja mömmu , hún hafði gaman af og spurði oft hvort ekki væri erfitt að vera svona gleymin .
Mamma var einstaklega hress , kát , lífsglöð og dugleg .
Það var henni og okkur öllum mikill missir þegar pabbi dó .
Þau voru ákaflega samrýnd , vinamörg og skemmtileg .
Í minningunni var alltaf mannmargt á Sólbakka .
Fjölskyldan stór , ættingjar og vinir og ýmsir sem bjuggu þar með þeim .
Sigursteinn afi og pabbi byggðu Sólbakkann og voru foreldrar mínir með þeim fyrstu sem fluttu að Ölfusá , eins það hét í þá daga .
Pabbi var mjólkurbílstjóri á þessum árum og oft lengi að heiman .
Ég minnist frásagnar frá stríðsárunum , þá fór hann að heiman að morgni og kom ekki heim fyrr en eftir marga daga , var kyrrsettur í Reykjavík og sótti þaðan mjólk að Kolviðarhóli sem bílar frá Selfossi komu með .
Oft voru ferðirnar langar , því ekki var annar mokstur en þeir sjálfir með sínar skóflur .
Ég minnist líka aðfangadagskvölda , þegar við systkinin fylgdumst með bílalestinni mjakast frá Ingólfsfjalli , ekki gekk alltaf vel , þá fengum við að opna 1 pakka kl. 6 , sjálfsagt gert til að róa okkur .
Ég minnist líka skemmtilegra ferðalaga , veiðiferða , berjaferða o.fl. Þá var ekki útvarp í hverjum bíl , en mamma og pabbi sungu ættjarðarlög o.fl. sem við ýmist kunnum eða lærðum og tókum undir .
Mamma var einstaklega myndarleg húsmóðir , góð móðir , amma og vinur , var alltaf til staðar fyrir okkur .
Fór ekki að vinna utan heimilis fyrr en við vorum öll fullvaxin og mörg farin að heiman .
Hún var sívinnandi , hafði sérstakt yndi af hannyrðum , mörg listaverkin eftir hana prýða veggi heimila okkar systkina o.fl. Margar hendur hafa borið einstaklega fallega lopavettlinga , sem hún prjónaði , þæfði og kembdi .
Ég þori ekki að minnast á matargerð og bakstur , því einhvern tímann sagði hún að ef ekki væri hægt að minnast hennar fyrir annað en kleinusteikingu og e.þ.h .
væri ekki gaman að lifa .
Mamma hugsaði alltaf fyrst og fremst um aðra gerði aldrei kröfur fyrir sjálfa sig .
Frásögn er til um þegar pabbi kom heim með ísskáp og mamma stóð í dyrunum og spurði hvað hann ætlaði að gera við þetta , þá sagði hann : " Færðu þig frá , kona góð , þetta ætla ég með inn í eldhús til ...
" .
Eins man ég þegar ég kom eitt sinn heim , mamma sagði mér að koma inn í stofu , þar var fallegt sófasett sem pabbi hafði keypt en mömmu fannst að kannski hefði verið meiri þörf fyrir peningana í eitthvað annað .
Sagði að sjálfsagt ættu þau ekki mikið ef hún fengi að ráða .
1974 eignuðust þau jeppa og hjólhýsi sem þau notuðu mikið á sumrin og nutu vel .
Í rúm 60 ár bjó mamma á Sólbakka , flutti svo í íbúð fyrir aldraða , seinustu árin dvaldi hún á Ljósheimum við góða umönnun en átti erfitt með að sætta sig við að geta ekki hugsað um sig sjálf .
Hjartans þakkir til alls starfsfólksins .
Hvíldu í friði , elsku mamma .
Veit að pabbi og Sverrir taka vel á móti þér .
Þín Bíbí – Ingibjörg Jóna .
Þá er hún elsku amma Gudda farin í sína hinstu ferð .
Ákveðið að nú væri þetta komið gott og farið og hitt hann afa eftir langan aðskilnað .
Amma var alveg stórkostleg kona í alla staði og eins og við sögðum svo oft " þá var hún með munninn fyrir neðan nefið " .
Alltaf þegar farið var á Selfoss var komið við á Sólbakkanum hjá ömmu og afa , var þá dreginn fram keflakassinn og mikið var hægt að leika sér með þau og ekki sakaði ef afi var með í leiknum .
Alltaf voru bornar á borð fyrir okkur miklar og góðar kræsingar , s.s. græna byltingin , smákökurnar með súkkulaðidropunum og ef maður datt í lukkupottinn kótelettur í raspi með öllu tilheyrandi enda amma mikill kokkur .
Eftir að afi féll frá kom amma stundum til okkar í sveitina , amma átti sinn stað í öðru horninu í eldhúskróknum og þar sat hún og stoppaði í alla götóttu lopasokkana eða lagði kapal .
Já , sem betur fer er maður svo heppinn að eiga margar og góðar minningar um hana ömmu sem við geymum með okkur .
Elsku mamma , ástarþakkir fyrir allt sem þú gerðir fyrir ömmu , missir þinn er mikill sem og okkar allra .
Amma , eins sárt og það er að missa þig huggar maður sig við það að þú sért komin á betri stað þar sem afi Steindór og Sverrir frændi hafi tekið þér opnum örmum .
Nú legg ég augun aftur , ó , Guð , þinn náðarkraftur mín veri vörn í nótt .
Æ , virst mig að þér taka , mér yfir láttu vaka þinn engil , svo ég sofi rótt .
( Sveinbjörn Egilsson .
) Hvíl í friði , amma mín .
Þín Unnur Anna .
Þegar hátíð ljóssins nálgaðist slokknaði ljós sem logaði skært í rúm 98 ár .
Lífsgöngu Guðbjargar Pálsdóttur lauk eftir farsæla ævi .
Gudda Páls , eins og við kölluðum hana , var heimilisvinur í Eystra-Geldingaholti .
Fyrir rúmum hundrað árum var móðir hennar kaupakona hjá langafa og langömmu okkar .
Það varð til þess að hún , innan við fermingu , kom sumarstelpa til ömmu og afa .
Fyrstu sumrin hafði hún það hlutverk að passa pabba og Ingu systur hans .
Þó að síðan séu liðin hátt í 90 ár hafa tengslin aldrei rofnað .
Gudda og Denni , maðurinn hennar , voru hluti af tilverunni og mikill samgangur var á milli Sólbakka og Eystra-Geldingaholts .
Varla var farin Selfossferð án viðkomu á Sólbakka , þar var einstaklega gott og skemmtilegt að koma .
Denni brá sér yfir götuna , í Siggabúð til að kaupa vínarbrauð , á meðan Gudda hellti á könnuna og hafði til undirstöðugott meðlæti og var fljót að .
Í eldhúsinu urðu hressilegar umræður um þjóðmál og það sem var á döfinni hverju sinni og þau töluðu bæði tæpitungulaust .
Um árabil áttu Gudda og Denni nokkrar kindur , gjarnan golsóttar .
Á vorin komu þau með þær upp eftir og voru þær hjá okkur þar til þær fóru á afrétt .
Í mörg ár ráku Denni og pabbi saman til fjalls ásamt kaupamönnunum og höfum við heyrt margar sögur af þeim ferðum .
Síðar óku þeir fénu á vörubílunum sínum og það var ævintýri að fá að fara með í slíkar ferðir .
Það var hátíð í bæ þegar Gudda og Denni birtust , alltaf voru þau með eitthvert góðgæti sem var saldséð í sveitinni á þeim árum .
Og þau töluðu við okkur krakkana .
Réttadagurinn hefur ávallt verið mikill hátíðisdagur hjá Gnúpverjum .
Í bernsku okkar systkinanna og fram á fullorðinsár fannst okkur réttirnar byrja þegar Gudda og Denni mættu , venjulega daginn áður .
Hún söng : " Nú liggur vel á mér " og síðan minnir þetta lag okkur á hana .
Það var eins og það lægi alltaf vel á Guddu , hún var spaugsöm , hafði einstaka frásagnarhæfileika , gerði óspart grín að sjálfri sér og hafði svo smitandi hlátur að óðar voru allir nærstaddir farnir að hlæja .
Fólk laðaðist að henni .
Gudda var glæsileg bæði ung og háöldruð heiðurskona og orðheppin fram í andlátið .
Við minnumst Guddu með þakklæti fyrir allar stundirnar og gleðina frá því að við munum eftir okkur .
Við færum fjölskyldu hennar einlægar samúðarkveðjur .
Blessuð sé minning hennar .
Árdís og Sigrún Jónsdætur .
