Eftir Orra Pál Ormarsson orri@mbl.is Hann er myndarlegur , ungur maður , nánar tiltekið 22 ára og þar að auki ólofaður .
Svo hefur hann sungið með vinsælli danshljómsveit upp á síðkastið , svo að það er engin furða þótt ungu stúlkurnar kikni ofboðlítið í hnjáliðunum þegar hann gengur framhjá .
– Hann er mikill sjarmör , hann Jakob , segja þær .
" Með þessum orðum hefst umfjöllun Ólafs Gauks um Jakob Ó. Jónsson í textaritinu Tra-la-la í desember 1962 .
Mikið vatn hefur runnið til sjávar síðan en Jakob er enn að og hvergi nærri hættur , eins og hann staðfestir sjálfur .
Það eina sem hefur breyst er að í stað þess að syngja öll kvöld heldur hann sig eingöngu við helgarnar í seinni tíð .
" Ég kvarta ekki .
Hljómsveitin mín , Grái fiðringurinn , er bókuð margar helgar í vetur og á meðan heilsan leyfir og við höfum gaman af þessu höldum við okkar striki , " segir Jakob .
" Þar að auki er ég hættur að vinna , þannig að ég get einbeitt mér að söngnum .
Þetta hafa verið erilsöm en afar skemmtileg fimmtíu ár .
" Upphaflega kom það þó ekki til af góðu að Jakob gaf sig að tónlistinni .
Hann var mikið í fótbolta sem unglingur en slæm bakmeiðsli bundu enda á þann feril .
Hann þurfti á þremur aðgerðum að halda til að fá bót meina sinna .
" Til að hafa eitthvað fyrir stafni í þessum þrálátu meiðslum fékk ég mér trompet og lærði á hann hjá Viðari Alfreðssyni og Birni Guðjónssyni .
Þannig hófst tónlistarferillinn .
" Fyrsta " giggið " var svo 1. desember 1958 en þá kom Jakob fram með hljómsveit sem hann rekur ekki minni til að hafi heitið neitt sérstakt .
Meðal sveitarmeðlima var Guðmundur nokkur Ingólfsson píanóleikari en þeir Jakob áttu síðar eftir að koma mikið fram saman .
Spurður hvort hann hafi ekki verið á unglingsaldri á þessum tíma horfir Jakob undrandi á blaðamann .
" Nei , nei , ég var átján ára ! " Einmitt .
Það voru aðrir tímar .
Fljótlega eftir þetta gekk Jakob til liðs við hljómsveit frá Hvolsvelli en söngvari hennar var enginn annar en Haraldur Sigurðsson , helmingurinn af Halla og Ladda .
Jakob hafði hins vegar ekki verið lengi í sveitinni þegar Halli ákvað að freista gæfunnar í útlöndum .
" Þá var mér bara sagt að syngja .
" Hafðirðu sungið áður ? " Nei , aldrei .
Ég var ekki einu sinni í Verzlunarskólakórnum .
" Hvers vegna varðst þú þá fyrir valinu ? " Ég hef ekki hugmynd um það .
" Fólksflótti frá Hvolsvelli Þrátt fyrir reynsluleysið hefur Jakob augljóslega haft eitthvað til brunns að bera því vinsælasta hljómsveitin á Suðurlandi , Hljómsveit Óskars Guðmundssonar , bar í hann víurnar skömmu síðar .
" Það var mikill heiður að syngja með Óskari en sveitin var svo vinsæl á Suðurlandi á þessum tíma að það þýddi ekkert fyrir hljómsveitir úr Reykjavík að halda böll á sama tíma og hún var að spila .
Mjög vinsæl hljómsveit reyndi það einu sinni , blés til dansleikjar á Hvolsvelli á sama tíma og við vorum í Hellubíói .
Þeim dansleik var aflýst þar sem allir íbúar Hvolsvallar voru komnir til Hellu .
Það seldust milli eitt og tvö þúsund miðar á ballið sem var miklu meira en húsið þoldi og allar rúður brotnuðu , " segir Jakob og veltir fyrir sér hvort hann eigi að greina frá þessu .
" Jú , jú , látum það bara flakka .
Ætli brotið sé ekki fyrnt .
" Árið 1962 var hljómsveit Óskars Guðmundssonar boðið að taka upp hljómplötu en Jakob kveðst hafa klúðrað því máli .
" Við þurftum að fara utan og vera í heilan mánuð við upptökur og vinnuveitandi minn hafði engan skilning á því en á þessum tíma var ég orðinn deildarstjóri hjá Aflatryggingarsjóði .
Það var vitaskuld mitt aðalstarf og gekk fyrir en á þessum tímapunkti tók ég þá ákvörðun að syngja aldrei inn á plötu og hef staðið við það .
Menn voru síðast að suða í mér núna í sumar .
" Það má með sönnu segja að Jakob sé maður augnabliksins .
Syngur bara í núinu .
Er nema von að maður hafi fengið magasár ! Eftir þetta gekk Jakob í raðir Hljómsveitar Andrésar Ingólfssonar , sem kom aðallega fram í Þórscafé , auk þess sem hann kom reglulega fram með Jóni Páli Bjarnasyni gítarleikara og hljómsveit á Borginni .
Lengst af sjöunda áratugnum söng Jakob þó með hljómsveit sem trommuleikarinn Þorsteinn Eiríksson , " Steini Krupa " , fór fyrir .
" Það var brjálað að gera á þessum árum , við komum fram sjö sinnum í viku þegar mest var .
Og þetta gerði maður með fullri vinnu .
Er nema von að maður hafi fengið magasár ! " Það gerðist sumsé árið 1968 og þurfti Jakob í kjölfarið að taka sér nokkurra mánaða hlé frá tónleikahaldi .
Sumarið eftir ferðaðist hann um landið með hljómsveit í tengslum við fegurðarsamkeppnir .
Haustið 1969 stofnaði Jakob í fyrsta skipti sína eigin sveit og átti hún samastað í Klúbbnum .
Þar kom Jakob fram með hléum allt fram til ársins 1978 .
" Það var mikið ævintýri að vera inni í Klúbb , það voru biðraðir langt út á götu um hverja einustu helgi og fjörið eftir því .
" Bakkus blótaður Þrátt fyrir annríki og velgengni á sviðinu átti Jakob ekki sjö dagana sæla á þessum árum .
" Til að gera langa sögu stutta lenti ég í drykkjuvandamáli eins og svo margir tónlistarmenn .
Það er gömul saga og ný að áfengi sé borið í hljómsveitir á skemmtunum og árið 1969 byrjaði ég að skvetta í mig fyrir alvöru .
Vandamálið óx svo jafnt og þétt þangað til ég ákvað að taka á því árið 1978 .
Þá gekk ég í AA-samtökin og mig hefur aldrei langað í áfengi síðan .
Ég hef verið mjög virkur á þessum vettvangi , stofnaði m.a. aðra af tveimur stærstu AA-deildum á landinu í Árbæjarkirkju og sat um tíma í stjórn SÁÁ .
" Bakkus bróðir hefur gerst mörgum popparanum hvimleiður gegnum tíðina en Jakob kveðst ekki hafa skýringu á því á reiðum höndum .
" Fyrir mörgum árum kom hingað til lands bandarískur læknir sem hafði verið edrú í 35 ár .
Hann hafði velt þessu mikið fyrir sér og hélt því fram að tónlistarmenn og listamenn almennt hneigðust frekar til drykkju en ýmsar aðrar stéttir þar sem þeir hefðu svo lágan tilfinningaþröskuld .
Er það ekki jafngóð skýring og hver önnur ? " Einkum í einkasamkvæmum Jakob var aftur kominn á fulla ferð í poppinu árið 1980 en þá stofnaði hann nýja hljómsveit í sínu nafni .
Hefur hún einkum komið fram í einkasamkvæmum , svo sem þorrablótum og árshátíðum .
" Við höfum sárasjaldan haldið opinbera tónleika , það var helst í kringum aldamótin síðustu að við komum nokkrum sinnum fram í Hreðavatnsskála ásamt Bogomil Font .
Það var einmitt hann sem stakk upp á þessu ágæta nafni , Hljómsveitin Grái fiðringurinn , og höfum við komið fram undir því nafni síðan .
" Lengst hafa leikið með Jakobi þeir Ólafur Kolbeins , Edvin Kaaber , Steindór Steinþórsson og Reynir Jónasson .
Segir hann þá hafa verið hina traustustu liðsmenn .
Af öðrum listamönnum sem leikið hafa með Jakobi má nefna Þórð Stuðmann Árnason , Einar Val Scheving , Jóhann Ásmundsson og Magnús Eiríksson .
Bítlarnir , Stones og Stuðmenn Eins og góðra ballhljómsveita er siður hafa Jakob og hans menn pikkað upp öll vinsælustu lögin gegnum tíðina .
Þau skipta orðið þúsundum lögin sem hann hefur sungið .
" Þegar ég var í Hljómsveit Óskars Guðmundssonar pikkuðum við upp lög gegnum Radíó Lúxemborg og Kanasjónvarpið og vorum alltaf með nýjustu smellina .
Andrés og Jón Páll voru meira fyrir sígildu lögin en eftir að ég fór að starfrækja eigin hljómsveit höfum við alltaf reynt að vera með nýjasta efnið .
Undanfarin ár höfum við þó lagt mesta áherslu á að spila það sem fólkið vill heyra og það getur verið efni af ýmsu tagi enda aldurshópurinn ákaflega breiður , frá sautján ára til sjötugs .
" Hvað gengur best í fólk í dag ? " Stevie Wonder er mitt uppáhald en það þýðir ekkert að spila hann .
Hann gengur ekki í mannskapinn í dag .
Ætli ég verði ekki að segja að Bítlarnir og Rolling Stones njóti mestrar hylli .
Og Stuðmenn .
Þeir klikka aldrei .
Lögin hans Bogomils eru líka sívinsæl og svo auðvitað Páll Óskar .
Það þýðir hins vegar lítið að flytja lög eftir aðrar poppstjörnur samtímans .
Þá tæmist bara gólfið .
" Maðurinn hennar Diddu rokk Jakob er ekki eini skemmtikrafturinn í fjölskyldunni en eiginkona hans til 45 ára er Jónína Karlsdóttir – Didda rokk – sem gerði garðinn frægan á dansgólfum landsins með dansfélaga sínum Sæmundi Pálssyni – Sæma rokk – og gerir raunar enn .
" Við Didda kynntumst í Þórscafé í byrjun sjöunda áratugarins og gengum í það heilaga 14. júní 1963 .
Ég var þá kominn á bólakaf í ballmenninguna og Didda farin að dansa , fyrst með Guðlaugi Bergmann og síðan Sæma .
Við komum oft fram á sama ballinu , jafnvel án þess að hafa hugmynd um það fyrirfram .
Didda dúkkaði bara upp .
" Jakob vann á sinni skrifstofu á daginn og þegar mest var skemmti hann sjö kvöld í viku .
Kom hann einhvern tíma heim ? " Já , alla vega fjórum sinnum , " segir hann sposkur á svip og vísar til þess að þau Didda eiga fjórar dætur , Sigríði Evu , Guðnýju Erlu , Guðbjörgu og Guðrúnu Ósk .
" En það er alveg rétt , ég var lítið heima á tímabili .
Didda var oft spurð hvort hún væri einstæð móðir .
" Didda kenndi lengi fimleika og þær hafa allar kennt hjá Fylki , Didda , Guðrún Ósk og Rebekka dóttir hennar .
Sumsé þrjár kynslóðir úr sömu fjölskyldunni .
Geri aðrir betur ! Guðný Erla hefur líka lagt stund á fimleika og sló m.a. í gegn fimm ára gömul á ÍSÍ-hátíð í Laugardalshöll og sýndi þá með mun eldri stúlkum .
Þá má líka geta þess að Guðbjörg var á sínum tíma Íslandsmeistari í diskó- og rokkdansi .
Hún er gift Ragnari Gunnarssyni , Ragga sót , sem þekktastur er sem söngvari stuðsveitarinnar Skriðjöklanna .
Ali Mobli , maður Guðnýjar , hefur líka getið sér gott orð fyrir söng , m.a. í undankeppni Júróvisjón í fyrra .
Að æra óstöðugan Spurður hvort það hafi aldrei verið erfitt að eiga svona þekkta konu svarar Jakob neitandi .
Síðan glottir hann : " Ég var nú líka býsna þekktur á sínum tíma .
" Margir hafa gegnum tíðina haldið að Sæmi og Didda væru ekki bara dansfélagar heldur líka hjón .
Jakob hefur látið sér það í léttu rúmi liggja .
" Blessaður vertu , ég heyrði þetta síðast í pottinum í Árbæjarlauginni fyrir skemmstu .
Þar var fólk að tala um að hjónin hefðu verið að dansa saman í sjónvarpinu um daginn .
Ég er ekkert að leiðrétta þetta enda væri það að æra óstöðugan .
Það má vera að þessi misskilningur hafi farið í taugarnar á mér í eina tíð en ekki lengur .
Þar fyrir utan eru Sæmi og Ása konan hans miklir vinir okkar .
En fyrir þá sem ekki vita þá er ég maðurinn hennar Diddu , " segir hann að endingu , hlæjandi .
