Eftir Ingu Rún Sigurðardóttur ingarun@mbl.is Taugalæknirinn Michael G. Chez heimsótti landið í tilefni vinnslu heimildarmyndar Margrétar Dagmarar Ericsdóttur , Sólskinsdrengurinn , sem fjallar um einhverfu .
Myndin verður frumsýnd á föstudag , 9. janúar .
Chez er sérhæfður í taugalækningum barna auk þess að vera sérfræðingur í meðhöndlun flogaveiki .
" Ég hóf að rannsaka einhverfu þegar ég vann í flogaveikimiðstöð en þangað leituðu börn með einhverfu en spurningin var hvort flogaveikin gæti verið valdur einhverfunnar .
Þetta var í kringum árið 1991 og það var erfitt að svara þessari spurningu .
Ég var á þessum tíma að rannsaka sjaldgæfa útgáfu flogaveiki sem olli breytingum á tungumáli og sum börn hættu alveg að tala , " segir Chez en í kjölfar þessara rannsókna fékk hann áhuga á tengslum einhverfu og flogaveiki , sem beindi ferlinum í þessa átt .
" Ég hef í gegnum árin skoðað þúsundir einhverfra barna með tilliti til flogaveiki .
" Hvað einhverfu varðar hafði ekki áður verið skoðað hvort einhverf börn væru með óeðlilegt svefnmynstur eða óvenjulega heilastarfsemi .
Chez gerði rannsóknir á tveggja til fjögurra ára börnum með einhverfu en í helmingi tilfella reyndust þau vera með óvanalegar heilabylgjur .
" Með því að gefa þessum börnum lyf sem ætluð voru fyrir flogaveikiköst , batnaði málskilningur þeirra talsvert og þau sváfu betur .
Lyfjagjöfin hjálpaði þrátt fyrir að þau hefðu aldrei fengið líkamleg einkenni flogaveikikasta , " segir Chez en lyfjanotkun af þessu tagi hafði ekki tíðkast áður .
Börnin verða félagslyndari Hann fór í kjölfarið að velta fyrir sér hvaða fleiri lyf gætu virkað á einhverfu .
" Ég hóf að rannsaka ýmis lyf sem notuð voru við Alzheimers-sjúkdómi og gætu örvað fremri hluta heilans og hjálpuðu til við samskipti .
Þessi lyf reyndust gagnleg .
Fyrir fjórum árum kom síðan nýtt Alzheimers-lyf á markað í Bandaríkjunum , " segir hann – lyfið heitir Memantine þar en hefur verið á markaði í Evrópu í 18 ár undir nafninu Ibixa .
Árangurinn lét ekki á sér standa .
" Lyfið hefur haft mikil og jákvæð áhrif á þau um 70% einhverfra barna sem hafa fengið það .
Þau verða félagslyndari , hreyfingarnar verða betri og þau tala meira .
Börn sem hafa bara notast við eitt orð fara að geta notað fleiri .
Börn sem tala ekki nota myndir betur og skilningurinn verður betri .
Lyfið hjálpar einhverfu börnunum í félagslegum samskiptum , " útskýrir Chez .
" Núna erum við að reyna að fá lyfið samþykkt til notkunar hjá einhverfum börnum í Bandaríkjunum .
Það tekur mörg ár en ferlið er nú komið í gang , byggt á rannsóknum mínum .
Ég veit að það er verið að hugleiða að koma sama ferli af stað í Evrópu .
" Chez er ánægður með velgengnina .
" Þetta er mjög spennandi en maður vill ekki vekja falsvonir því ekki er um lækningu að ræða en lyfin eiga vonandi eftir að hjálpa börnunum til að ganga betur í lífinu .
" Skilja má á máli læknisins að hingað til hafi ríkt tregða til að meðhöndla einhverf börn með lyfjum .
" Þetta tengist því að við erum hrædd við allt sem tengist heilanum .
Ef ég segði þér að barnið þitt væri með astma þá vildirðu fá lyf við því , sömuleiðis ef um hjartasjúkdóm væri að ræða .
En ef svarið er að eitthvað sé að heilanum vilja foreldrarnir ekki lyf .
Þeir eru hræddir um að skaða barnið .
Það þarf að breyta hugsunarhætti foreldranna , lyfin eru ekki skaðleg heldur geta þau hjálpað barni til að bæta heilastarfsemina .
Vandamálið er að við höfum misst sjónar á því sem er rökrétt að gera , órökréttur ótti hefur tekið völdin .
Fólk vill ekki hlusta á staðreyndirnar og er hrætt við að gefa börnum sínum lyf sem eiga við heilann .
" Foreldra skortir upplýsingar Chez segir foreldra skorta upplýsingar en hann hefur brugðist við því með því að skrifa bók .
" Bókin er gefin út hjá Jessica Kingsley Publishers í Englandi en hún kom út í Evrópu í febrúar sl. og Bandaríkjunum í mars .
Bókin er um einhverfu og talar um vísindin , hvernig einhverfa er greind , hverjar meðferðirnar eru , hvað virkar og hvað virkar ekki .
Hvað er hægt að gera þó það sé engin lækning til og um hvað fólk ætti að spyrja lækninn sinn .
Ég afhjúpa líka ýmsar mýtur tengdar sjúkdóminum .
Ég skrifa bókina á máli sem bæði foreldrar og læknar geta skilið svo bókin geti hjálpað til við samskipti , " segir Chez og segir að hann hafi líka skrifað bókina svo foreldrar viti af því að lyfjagjöf sé möguleiki .
" Venjulega hefur lyfjagjöf verið síðasta úrræðið og hefur verið notað þegar barn er í miklum vanda , til dæmis ef það bítur eða sparkar .
Það sem ég legg til er að nota lyfjagjöf áður en vandamál verður svona slæmt , " segir hann en bókin heitir The Medical Management of Autism : A Guide for Parents and Professionals .
" Foreldrar vita ekki alltaf að hverju þeir eiga að spyrja en bókin getur hjálpað .
" Margir meðferðarmöguleikar Hvað einhverfu varðar vill Chez árétta að hún sé ekki einn sjúkdómur og því sé talað um einhverfuróf .
Hann segir greinilegt að tíðni sjúkdómsins sé að aukast og áhugavert sé að hún sé sú sama og í Bandaríkjunum .
" Hér er genafjölbreytileikinn ekki eins mikill og í Bandaríkjunum og mataræðið nokkuð stöðugt .
Þetta segir heilmikið um genafræði sjúkdómsins en valdurinn er eitthvað meira en gen , líklega eitthvað í umhverfinu .
Þarna vinna væntanlega ýmsir þættir saman en þetta er eitthvað sem er ekki enn vitað , " segir hann og bætir við að tíðni sjúkdómsins sé 1:142 í Bandaríkjunum og hún sé svipuð hérlendis .
" Það sem foreldrar verða að átta sig á er að það er ekki bara ein ástæða fyrir sjúkdómnum .
Að sama skapi eru fleiri en einn meðferðarmöguleiki til .
Vegna þessa getur til dæmis verið erfitt að mæta kröfum allra í sömu skólastofunni , " segir hann .
Enginn vill aðskilnaðarstefnu Er þörf á sérstökum skóla fyrir einhverf börn ? " Mér finnst sú hugmynd falleg að blanda krökkunum saman og þar liggur ákveðin hugsjón að baki .
Enginn vill aðskilnaðarstefnu og það er mjög mikilvægt að ófötluð börn kynnist einhverfum og læri að umgangast þá .
En ef kerfið býður upp á þannig umhverfi að börnin geti ekki lært er það ósanngjarnt gagnvart einhverfu barni og virkar um eins og ákveðin refsing .
Að segja að þau eigi eftir að læra í svona umhverfi er ósanngjarnt og segja má að í því felist ákveðin vonska .
Fólk þarf að átta sig á að þessi börn læra á annan hátt en önnur börn .
Bakgrunnshljóð angra þau og það er margt annað í umhverfinu sem þarf að passa upp á , " segir Chez , sem hefur ýmsar hugmyndir um hvernig megi ná fram blöndun án þess að hún eigi sér beinlínis stað í skólunum .
" Hvað varðar félagslega þáttinn er frábært að hafa starfandi einhvers konar vinahópa , leikhópa með blönduðum hópi .
En hvað skóla varðar þarf þessa aðgreiningu .
Betri félagsleg skilaboð felast í því að kenna börnum að umgangast einhverf börn í einhvers konar prógrammi .
Gefa þeim tækifæri til að kynnast þessum fjölskyldum , hjálpa þeim og sýna þeim skilning .
" Breytingar í augsýn Verður hægt að lækna einhverfu í framtíðinni ? " Vissulega vonum við það öll .
En lækning er ekki í augsýn en ég er viss um að á næstu fimm til tíu árum eigum við eftir að ná miklum árangri .
Ég spái því að það verði hægt að greina einhverfu strax hjá ungbarni .
Og líka verði í einhverjum tilfellum hægt að snúa þróuninni við með lyfjum , gera einhverfuna minni eða snúa henni alveg við .
" Hann ítrekar þó að þetta sé ekki einn sjúkdómur svo lausnin komi ekki á einu bretti .
" Ég held líka að við eigum eftir að geta sagt fyrir um hverjir eru í meiri hættu en aðrir að eignast einhverf börn og veitt því fólki ráðgjöf og sömuleiðis að spá meira fyrir um umhverfisþætti og gen .
Núna getum við ekki sagt til um neitt af þessu með vissu .
" Þekkir persónulega til einhverfu Chez þekkir til einhverfu ekki aðeins sem læknir heldur líka af eigin raun .
" Ég á stjúpdóttur sem varð fyrir heilaskaða og er á einhverfurófinu .
Ég á aðra dóttur sem er með flogaveiki , sem olli því að málhæfnin þróaðist síðar en ella .
Ég þekki þetta því af eigin raun þó að ástæðan fyrir því að ég fór út í svona rannsóknir hafi verið önnur .
Persónuleg reynsla af einhverfu kom í líf mitt síðar .
Ég vil líka taka fram að ég er óhræddur við lyfin og hef beitt lyfjagjöf á mín eigin börn .
Ég hef því reynslu báðum megin við borðið , bæði sem foreldri og læknir .
" Chez hefur sínar eigin kenningar um það af hverju einhverfutíðnin hefur hækkað .
" Frá fjórða áratug síðustu aldar hefur margt breyst og mörgum barnasjúkdómum verið útrýmt .
Nú lifa fleiri börn en tíðni sjúkdóma eins og astma er að aukast .
Börn sem dóu áður úr þessum algengu barnasjúkdómum voru greinilega ekki með sterkasta ónæmiskerfið .
Um 30% einhverfra eru alltaf veik , mikið á spítala og með stöðugar eyrnasýkingar og ofnæmi .
Þegar tillit er tekið til þessa kemur ekki eins á óvart hversu algeng einhverfan er .
Við læknuðum eitt vandamál , gömlu sýkingarnar og vírusana , og núna verðum við að lækna einhverfuna .
" Sýna skilning og þolinmæði Að lokum vill Chez gefa góð ráð um umgengni við einhverf börn og fjölskyldur þeirra .
" Fólk á ekki að þurfa að skammast sín fyrir þennan sjúkdóm .
Ef þú sérð einhvern með öskrandi barn , sem er einhverft , úti í búð , reyndu að láta fólkið ekki skammast sín heldur láta því líða vel .
Þessar fjölskyldur eiga oft erfitt og þurfa ekki á frekara stressi að halda .
Fólk þarf almennt að sýna svona hegðum meiri skilning .
Mjög mikilvægt er að sýna þessum foreldrum stuðning og láta þeim ekki líða eins og þeir séu vondir uppalendur .
Þeim líður oft nógu illa fyrir , " segir hann og er líka með skilaboð til foreldranna sjálfra .
" Við þá vil ég segja að þeir verða að hafa fastan strúktúr í kringum þessi börn .
Það á ekki að spilla börnunum eða koma fram við þau eins og þau geti ekki lært .
Þau þurfa skipulag og umhverfi þar sem þau vita við hverju þau eiga að búast .
Ekki láta barnið stjórna heimilishaldinu heldur láta heimilið vera þannig að ástand barnsins sé tekið með í reikninginn .
Foreldrarnir þurfa að vita að barnið má stundum komast í ójafnvægi ef ekki er gert eins og það vill .
Foreldrar taka stundum rangar ákvarðanir út af misskilinni ást .
" Loks vill hann minna foreldra á að leita læknis ef þá grunar að eitthvað ami að barninu .
" Ef barnið talar ekki við þig , horfir ekki á þig , bregst ekki við nafni sínu þegar það er eins árs , ekki bíða með að leita hjálpar þangað til það er tveggja eða þriggja ára .
Leitaðu strax aðstoðar .
Því fyrr því betra .
Betra að læknirinn segi að það sé allt í lagi með barnið en að bíða of lengi .
" 