Enn á ég eftir að gera fyllilega upp við mig hvort ég á að gerast landráðamaður með því að styðja inngöngu Íslands í Evrópusambandið eða svíkja ættjörðina með því að styðja ekki inngöngu í sambandið .
Sumt ákafafólk í þessum málum , fólk í herbúðum beggja , virðist sakna þess svo mjög að kalda stríðinu skuli vera lokið að það tekur nú fagnandi við tækifærinu til að ausa andstæðingana svívirðingum , gera þeim upp alls kyns óhæfu .
Það leggur sig líka fram um að reyna að stinga svo afdráttarlaust upp í andstæðingana að frá þeim muni aldrei framar heyrast aukatekið orð um ESB .
Það er a.m.k. heitasta óskin að þagga alveg niður í þeim , sýnist mér .
Við hin verðum bara að fá okkur tebolla og biðja um að óskir beggja fylkinga rætist sem fyrst .
Þá myndum við losna við þetta bannsetta fjas , allt fullyrðingaglamrið , stóryrðin .
Hvernig dettur nokkrum í hug að gefa í skyn að Ísland muni bókstaflega sökkva í sæ ef við komumst ekki í sambandið fyrir 2011 ? Eða 2014 ? Og hverjum dettur í hug að trúa því að þjóðin myndi ekki einfaldlega yfirgefa þetta samband ef það væri orðið ljóst að vistin þar væri ólíðandi fyrir okkur ? Auðvitað segir þá einhver að það geti nú orðið erfitt að snúa við .
Konungsgarður sé víður inngöngu en þröngur útgöngu , ég held að ég sé að vitna í Egilssögu .
Þegar við séum komin inn þá geti " þeir " í Brussel brugðið fyrir okkur fæti og meinað okkur að fara .
Vafalaust gæti orðið erfitt að fara , lífið er oft erfitt og stundum háskalegt .
En við myndum vega og meta kostina og gallana við brottför , rétt eins og við gerum núna þegar við íhugum inngöngu .
Varla er verið að segja að við verðum svo miklir vesalingar af vistinni að okkur verði fyrirmunað að brölta á brott ef okkur sýnist svo .
Óttast menn að þetta verði svona gaman , ekkert nema dufl og drykkja og svo kannski brennivínsdauði eins og á vel heppnaðri Vitleysingahelgi í ágúst ? Ég held að við þurfum ekkert að óttast það , svo gott ( eða slæmt ) er Evrópusambandið ekki .
Þar þarf fólk líka að vinna og jafnvel strita og fær timburmenn eftir fyllirí , ekkert síður en við .
Þetta er Evrópa , við erum ekki að íhuga tengsl við aðra plánetu .
Og hvað ætti að hindra þessar þjóðir í að beita valdi gegn okkur ef þeim þóknaðist það , jafnvel þótt við værum ekki í sambandinu ? Til dæmis efnahagslegum fantabrögðum eins og gæti orðið niðurstaðan ef við gæfumst upp fyrir Bretum ? Svarið er einfalt : Almenningsálitið í Evrópu heldur aftur af valdafólunum , takmarkar svigrúmið sem þau hafa .
Það og réttarríkið eru varnarvopn evrópskra smáþjóða , innan ESB sem utan .
En samt er það snjöll hugmynd sem framsóknarmaðurinn Jón Sigurðsson hefur lagt fram .
Hún er að ef við semjum við Brussel verði sett inn skýrt ákvæði um að við getum sagt okkur úr sambandinu .
Þá yrði mér og öðrum rórra í sinni .
kjon@mbl.is Kristján Jónsson 