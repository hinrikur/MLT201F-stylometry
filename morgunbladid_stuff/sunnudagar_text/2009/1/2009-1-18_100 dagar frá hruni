Í vikunni voru 100 dagar liðnir frá því að stjórnvöld settu neyðarlög hinn 6. október 2008 .
Veittu þau ríkinu víðtæka heimild til að grípa inn í rekstur bankanna og skyndilega var Fjármálaeftirlitið komið með bankana í fangið , stofnunin sem átti að hafa eftirlit með þeim í allri útrásinni .
Í tilefni tímamótanna er atburðarás síðustu 100 daga rakin í stórum dráttum .
Rætt er við forsætisráðherra og dósent í hagfræði .
Hvernig hefur til tekist og hvað er eftir ? Eftir Björn Jóhann Björnsson og Magnús Halldórsson Bankarnir hrundu eins og spilaborg fyrstu vikuna í október sl. og ríkið tók þá yfir hvern á fætur öðrum , fyrst Landsbankann , síðan Glitni og loks Kaupþing .
Eftirminnilegt er ávarp forsætisráðherra til þjóðarinnar , daginn sem neyðarlögin voru sett , sem endaði með orðunum : " Guð blessi Ísland .
" Á þeim tíma áttaði þjóðin sig líklegast ekki á stöðunni en hún gerir það eitthvað betur í dag , þó enn sé margt þokukennt .
Framundan voru einhverjir viðburðaríkustu dagar og vikur sem þjóðin hefur upplifað .
Nær daglega voru haldnir blaðamannafundir þar sem forsætisráðherra og viðskiptaráðherra reyndu að skýra stöðu mála fyrir fjölmiðlum og ráðvilltum almenningi .
Erlendir fjölmiðlar flykktust til landsins og litla Ísland varð enn og aftur í sviðsljósinu .
Stórir fjölmiðlar sendu sína fulltrúa til að flytja fréttina um fyrsta landið í heiminum sem félli í kreppunni .
Sömu fjölmiðlamenn klóruðu sér hins vegar í höfðinu er þeir sáu lífið ganga sinn vanagang að mestu leyti .
Undir niðri kraumaði þó óánægja og hún hefur farið vaxandi með aukinni þátttöku í mótmælum og borgarafundum , þar sem þúsundir manna hafa tekið þátt .
En aftur til hundrað daganna , eða hundadaganna eins og einhver orðaði það .
Með setningu neyðarlaganna fór í gang fjárhagsleg rústabjörgun , skilanefndir voru stofnaðar vegna " gömlu bankanna " , bankastjórunum skipt út og nýir settir inn .
Hundruð bankamanna misstu vinnuna og mikið óvissuástand skapaðist í þjóðfélaginu , óvissa sem enn er til staðar og eykst ef eitthvað er .
Stjórnvöld leituðu á náðir alþjóðasamfélagsins með aðstoð og óskað var eftir lánafyrirgreiðslu og inngripum Alþjóðagjaldeyrissjóðsins .
Eftir nokkurt japl , jaml og fuður var ríflega tveggja milljarða dala lán til handa Íslendingum samþykkt í lok nóvember , auk viðbótarlána frá Danmörku , Finnlandi , Noregi , Svíþjóð , Rússlandi og Póllandi , að ógleymdu láni frænda okkar Færeyinga upp á 50 milljónir dala .
Alls eru þessar lántökur upp á um 640 milljarða króna á núvirði .
Enn hafa þessi lán þó ekki verið nýtt nema að litlum hluta frá IMF , eru nokkurs konar yfirdráttur fyrir ríkissjóð .
Deilan milli Íslendinga og Breta um Icesave-innlánsreikninga Landsbankans tafði afgreiðslu IMF en ofan á allt saman höfðu bresk stjórnvöld beitt hryðjuverkalögum til að frysta eignir íslenskra banka í Bretlandi .
Um tíma stefndi í nýtt " þorskastríð " milli þjóðanna þar sem ráðamenn þjóðanna skiptust á föstum skotum .
Einkum þóttu ummæli Gordons Brown forsætisráðherra um Íslendinga afar hörð og sættu líka gagnrýni í hans eigin landi .
Enn er óljóst hvað olli þessum aðgerðum hjá Bretum .
Voru það fjármagnsflutningar íslensku bankanna frá Bretlandi ? Var það samtal fjármálaráðherranna Árna M. Mathiesen og Alistair Darling ? Ummæli Davíðs Oddssonar í Kastljósi ? Þessum spurningum hefur ekki fyllilega verið svarað en það verkefni bíður væntanlega þeirra rannsakenda sem hafa verið skipaðir til að skoða bankahrunið , aðdraganda þess og eftirmál .
Von á sendinefnd IMF á ný Ennþá er eftir að semja endanlega um þessar Icesave-kröfur og óvíst hvort þær verða 100 , 500 eða jafnvel hátt í 700 milljarðar króna .
Málaferli eru framundan , þar sem skilanefnd gamla Kaupþings hefur ákveðið að höfða mál á hendur breskum stjórnvöldum .
Stríðið heldur áfram .
Í tengslum við lánið frá Alþjóðagjaldeyrissjóðnum kynntu stjórnvöld margháttaðar aðgerðir sem ætlað var að koma skikki á ríkisfjármálin og efnahag fyrirtækja og heimila í landinu .
Einhver þessara atriða eru komin í framkvæmd en mörg verkefni eru óleyst .
Gjaldeyrissjóðurinn er með okkur undir ströngu eftirliti .
Sendinefnd kom hingað til lands um miðjan desember sl. í óformlega könnun .
Stjórnvöld fengu stimpil um að allt væri samkvæmt áætlun en von er á nefndinni aftur núna í febrúar í sína fyrstu formlegu endurskoðun , sem mun svo fara fram á þriggja mánaða fresti næstu tvö árin eða svo .
Viðmælendur blaðsins telja að fáar stórar ákvarðanir um framhaldið verði teknar fram að næstu heimsókn .
Gremja yfir gjaldeyrishöftum Hafi mönnum ekki þótt stýrivextir Seðlabankans nógu háir þá voru þeir hækkaðir enn frekar , úr 12% upp í 18% í lok október og eru enn í þeim hæðum .
Gjaldeyrishöftum var komið á og eldri kynslóðin fékk að nokkru leyti að upplifa skömmtunarseðlana á ný , þar sem framvísa þurfti farseðlum til að fá gjaldeyri fyrir utanlandsferðinni og langan tíma tók fyrir innflytjendur að fá gjaldeyri .
Þannig er það enn og höftin valda aukinni gremju meðal innflutningsfyrirtækja .
Kominn er á tvöfaldur gjaldeyrismarkaður þar sem útflytjendur hafa stofnað erlenda bankareikninga með myntina á mun hærra gengi en skráð er hér heima .
Þannig er talið að gjaldeyririnn hafi ekki skilað sér heim .
Frumvarp til fjárlaga fyrir árið 2009 hafði legið frammi í fáa daga þegar bankakerfið hrundi fyrir 100 dögum .
Allar forsendur gjörbreyttust á skömmum tíma og frumvarp með um 57 milljarða króna halla breyttist í meðförum fjármálaráðuneytisins og Alþingis í ríflega 150 milljarða halla .
Frumvarpið var samþykkt skömmu fyrir jól og framundan er stórfelldur niðurskurður í ríkisútgjöldum .
Fyrstu merki hans eru komin fram í boðuðum breytingum heilbrigðisráðherra á rekstri heilbrigðisstofnana , við litla hrifningu heilbrigðisstarfsfólks og sveitarfélaga , en sú megna óánægja er sennilega aðeins forsmekkurinn að því sem koma skal .
Hafi árið 2008 verið erfitt þá verður þetta ár sennilega enn erfiðara og jafnvel einnig 2010 .
Enda hefur sjálfur fjármálaráðherra sagt óbeinum orðum að við förum ekki að sjá til sólar fyrr en árið 2013 , þegar von er á einhverjum afgangi á fjárlögum .
Framundan er aukið atvinnuleysi og fjöldagjaldþrot fyrirtækja .
Yfir 11 þúsund Íslendingar eru nú án atvinnu og þær tölur eiga því miður eftir að hækka .
Fram hafa komið spár um gjaldþrot um 3.500 fyrirtækja á þessu ári .
Skuldirnar hrannast upp , talið er að þjóðin sé með á bakinu yfir 2.000 milljarða króna skuldabagga , sem gerir um sjö milljónir króna á haus .
Guð blessi Ísland .
Betri yfirsýn þegar reykurinn hverfur * Geir H. Haarde forsætisráðherra segir að tekist hafi að koma Íslandi í var en erfiðir tímar séu framundan * Segir Icesave-deiluna eitt hið " ömurlegasta mál " sem stjórnmálamenn hafi fengið í hendur Þetta hefur liðið ótrúlega hratt , " segir Geir H. Haarde forsætisráðherra í upphafi samtals um þá rúmu 100 daga sem liðnir eru frá setningu neyðarlaganna .
Það mikilvægasta í upphafi þess tíma segir Geir vera að tekist hafi að bjarga innlenda bankakerfinu .
, , Ef ekki hefði verið gripið til þessara neyðarlaga og ákveðinna ráðstafana í kjölfarið hefði verið hætta á því að innlenda bankakerfið færi sömu leið og aðrir hlutar bankanna .
Sem betur er hér núna starfhæft bankakerfi , að vísu ekki eins öflugt og það þyrfti að vera , en markvisst er unnið að því að það standi sig stöðugt betur í því að þjóna einstaklingum og fyrirtækjum , " segir Geir og heldur áfram .
" Síðan höfum við glímt við hinar þjóðhagslegu afleiðingar af þessu mikla hruni .
Áhrifin eru bæði innlend og erlend .
Það er gríðarleg efnahagskreppa í löndunum í kringum okkur þó að það komi ekki alltaf fram í umræðum hér og fréttum .
Mörg lönd eru að glíma við svipuð vandamál og við þó að þau séu hlutfallslega af annarri stærðargráðu .
Við náðum fljótlega samstarfi við Alþjóðagjaldeyrissjóðinn sem reynist okkur mjög mikilvægt .
Nú eru nokkur Evrópusambandsríki komin í slíkt samstarf líka en það er mikilvægt að hafa verið snemma á ferðinni í því ferli .
Ég tel að við höfum komið okkar málum að því leyti í var , höfum tryggt okkur lánafyrirgreiðslu og tæknilega aðstoð við að hrinda í framkvæmd þeirri efnahagsáætlun sem er í gangi milli okkar og sjóðsins .
Þetta var mjög mikilvægt .
" Geir segir það sömuleiðis hafa skipt miklu að hafa náð að klára fjárlagafrumvarpið , fjáraukalagafrumvarpið og lög um ráðstafanir í ríkisfjármálum fyrir jólin .
Með þessum aðgerðum og öðrum sé búið að ljúka fyrsta fasa þess verkefnis að kljást við afleiðingar bankahrunsins .
Grípur Geir því næst til myndlíkingar .
" Þegar þrjár stórar byggingar falla til jarðar gýs upp mikill reykmökkur sem menn sjá ekki út úr fyrst í stað .
Þegar rykið sest og reykurinn hverfur fá menn betri yfirsýn .
Ég tel að við séum fyrir nokkru komin inn í það ástand .
Framundan er þá annar fasi sem er að byggja upp og endurreisa .
" Mistökin áreiðanlega einhver Forsætisráðherra segir að þjóðarbúið hafi orðið fyrir miklu áfalli .
Þó ekki stærra en svo að þjóðartekjurnar minnka um það sem nemur hagvexti síðustu þriggja ára .
Hægt sé að ná því til baka nokkuð hratt ef vel spilast úr málum .
" Á meðan við erum að glíma við mestu erfiðleikana er ljóst að áhrifin eru mikil á venjulegt fólk og fyrirtækin í landinu .
Við sjáum nú meiri uppsagnir og atvinnuleysi en við eigum að venjast og aðrir neikvæðir þættir hafa slæm áhrif á afkomu í fyrirtækjarekstri .
Ýmislegt annað er mun jákvæðara og við gerum okkur vonir um að verðbólga gangi hratt niður sem og vextirnir og þá muni starfsumhverfi bæði fyrirtækja og einstaklinga batna til muna .
Það er afar mikilvægt að við gerum allt sem við getum til að sem fæstir lendi á atvinnuleysisskrá og tryggja að þeir verði þar sem styst hver um sig .
" Eitt og annað er því að baki , segir forsætisráðherra .
Búið sé að leggja grunn að ákveðinni uppbyggingu en mjög margt sé eftir .
Geir segir stjórnvöld án efa hafa gert ýmis mistök frá því neyðarlögin voru sett fyrir hundrað dögum en telur engin þeirra hafa verið stóralvarleg .
Hafa verði í huga að stjórnkerfið hafi aldrei áður staðið frammi fyrir sambærilegu verkefni .
" Okkur hefur tekist að leysa vandamálin eitt af öðru en erfiðast er hvað þetta hefur verið margþætt .
Við höfum þurft að glíma við mörg vandamál samtímis .
Núna eru þessi mál varðandi Alþjóðagjaldeyrissjóðinn og hina þjóðhagslegu stöðu í ákveðnum farvegi .
Síðan eru skilanefndirnar að störfum við að gera upp gömlu bankana en vitað er að það mun taka mjög langan tíma .
Eitt helsta verkefni nefndanna er að tryggja samstarf við skuldareigendur og um leið er verið að byggja upp nýju bankana sem ný fyrirtæki .
" Icesave-deilan " ömurleg " Deilan um Icesave-reikningana hefur sennilega valdið stjórnvöldum hvað mestum vanda á síðustu mánuðum .
Sem kunnugt er brugðust bresk yfirvöld afar harkalega við stöðunni og bæði stjórnvöld og bankarnir hafa íhugað mál á hendur Bretum .
Gamla Kaupþing hefur ákveðið að höfða mál vegna aðgerða breska fjármálaeftirlitsins gagnvart Kaupthing Singer & Friedlander en lögfróðir menn ráðlögðu stjórnvöldum að fara ekki svo langt vegna beitingar ákvæða hryðjuverkalaga gegn íslenskum hagsmunum .
Geir segir þá niðurstöðu hafa verið vonbrigði en ríkið sé að skoða hvaða aðra möguleika það hefur .
Samningar í Icesave-deilunni hafa enn ekki verið frágengnir .
" Við þurfum að gæta hagsmuna Íslands en það liggur fyrir að við erum króuð af í þeim efnum og eigum okkur ekki bandamenn meðal annarra þjóða um túlkun á þeim evrópsku reglum sem við höfum undirgengist .
Það virðist vera breið samstaða um það meðal Evrópuþjóða , m.a. á Norðurlöndum , að þetta mál verði að klára , " segir Geir og vonast til að samningar takist .
Greinilegt er á honum að Icesave-deilan er farin að reyna á þolrifin .
" Þetta er eitthvert ömurlegasta mál sem við stjórnmálamenn höfum fengið í fangið og er ekki búið til með pólitískum ákvörðunum .
Icesave verður til úti á markaðnum en það fellur í hlut ríkisins að leysa málið .
Aðalatriðið er að búa þannig um hnútana að eignir Landsbankans geti dekkað þennan kostnað .
Um það er mikil óvissa og getur tekið nokkur ár að komast til botns í því , eftir því sem tekst að selja eignir bankans fyrir sannvirði .
Þess vegna er mikilvægt að við semjum um að fyrstu árin verði afborganalaus .
Við þessar aðstæður er mikilvægt að vera ekki knúinn til að selja eignir bankans .
Verkefni skilanefndanna er að fá eins mikil verðmæti út úr gömlu bönkunum og nokkur kostur er , " segir Geir .
Aðgerðaáætlun ríkisstjórnarinnar gerir ráð fyrir að ferli vaxtalækkana og afnáms gjaldeyrishafta hefjist núna í upphafi ársins .
Spurður hvenær þetta fer af stað segist Geir ekkert geta sagt um það nákvæmlega .
Allt bendi til að fljótlega á árinu verði hægt að lækka vextina .
Losa um gjaldeyrishöftin sem fyrst " Alþjóðagjaldeyrissjóðurinn fer yfir málin með okkur núna um miðjan febrúar en lækkun stýrivaxta og afnám gjaldeyrishafta spila saman .
Æskilegast væri að geta losað um þessi gjaldeyrishöft sem fyrst , en það er ekki hægt að tímasetja það .
Einnig væri æskilegt að byrja að lækka stýrivextina og gera það síðan nokkuð hratt en þetta er háð því að við náum markmiðum okkar varðandi verðbólguna .
Bæði atvinnulífið og heimilin bíða eftir að þetta ferli hefjist .
Við gerum okkur vel grein fyrir því að óþreyjan er mikil en þetta eru vandmeðfarin mál .
" Fram kom í Viðskiptablaði Morgunblaðsins síðasta fimmtudag að skuldir þjóðarinnar væru komnar yfir 2.000 milljarða króna .
Forsætisráðherra segist ekki bera brigður á þær tölur en bendir jafnframt á óvissuna sem ríkir enn um hvort eða hve miklar kröfur falli á ríkið vegna Icesave og nýju bankanna .
Þessi staða geti breyst töluvert ef ríkið ákveði að selja bankana þegar færi gefist .
" Eitt af því sem unnið hefur verið að í samráði við IMF er að setja þessar skuldir í samhengi við gjaldþol okkar og möguleika á að standa í skilum .
Ríkissjóður er vel innan þeirra marka sem við ráðum við og margar þjóðir eru skuldugri en þetta , þrátt fyrir allt , " segir Geir og bendir jafnframt á að ríkið muni ekki endilega nýta sér allar þær lánaheimildir sem hafi boðist .
Alþjóðagjaldeyrissjóðurinn er búinn að inna af hendi fyrstu greiðslu , um 830 milljónir dollara , en Geir segir nær ekkert hafa verið dregið á það fé .
Jafnframt sé eftir að ganga endanlega frá lánasamningum við þær þjóðir sem heitið hafi lánafyrirgreiðslu .
" Vonandi þurfum við ekki að nota þessi lán , þetta er eins og að vera með ónotaðan yfirdrátt .
" Nýlega var boðað að skipt yrði um bankastjóra Nýja Landsbankans .
Spurður hvort á næstunni megi reikna með frekari ákvörðunum um að skipta út stjórnendum banka og eftirlitsstofnana með fjármálakerfinu vill forsætisráðherra engu svara um það .
Bendir á að ráðning bankastjóra sé í höndum bankaráðanna .
" Við höfum fengið úrvalsfólk til að sitja í bankaráðunum og verðum að treysta því að það taki skynsamlegar ákvarðanir um þessi atriði .
Ýmsar breytingar hafa verið gerðar en gæta þarf að því að breytingar innan bankanna grafi ekki undan möguleikum þeirra á að starfa með eðlilegum hætti , þannig að fagþekking glatist ekki .
" Þegar talið berst að mögulegum breytingum á ráðherraskipan innan ríkisstjórnarinnar vill Geir heldur ekki tjá sig að svo stöddu .
Misskilnings hafi gætt í umræðunni um að landsfundur Sjálfstæðisflokksins tengist mögulegum breytingum í ríkisstjórn .
Árið 2009 verður mjög erfitt " Við höfum ekki dregið dul á það að árið 2009 verður mjög erfitt .
Ef vel gengur gæti árið 2010 orðið auðveldara , sérstaklega þegar líður fram á árið .
Þetta fer mikið eftir því hver þróunin verður í alheimsbúskapnum .
Það er ekki okkur í hag að öðrum gangi illa .
Gríðarlegir erfiðleikar eru framundan víða um lönd , " segir Geir og nefnir bankakerfið í Bretlandi sem dæmi .
Þar hafi gífurlegum fjárhæðum verið dælt inn í bankana án þess að það hafi haft mikið að segja .
Nýr forseti Bandaríkjanna , Obama , hafi jafnframt kynnt umfangsmiklar áætlanir til að örva hagkerfið og á meginlandi Evrópu sé stöðugt verið að grípa inn í hjá bönkunum .
" Þetta er ekkert venjulegt ástand .
Þegar þetta skall á okkur hér í september af fullum þunga voru fjármálastofnanir okkar ekki undir það búnar .
Meðal annars vegna þess að þær höfðu hegðað sér gáleysislega , tekið mikla áhættu og ekki sýnt þá ábyrgð sem þarf í þessari starfsemi .
Ríkiskerfið greip því miður ekki inn í óhóflega stækkun bankakerfisins , það er hið gremjulega í þessu máli , ekki að við skyldum hafa verið með opið bankakerfi og allt sem því fylgdi á Evrópska efnahagssvæðinu .
Það var í sjálfu sér eðlilegt og ekki hægt að kenna þeirri stefnu um enda bætti hún lífskjörin hér stórlega í mörg ár .
En þarna ætluðu menn sér um of og því voru menn óviðbúnir þegar fjármálaóveðrið skall á okkur .
Þegar þarna var komið sögu , um mánaðamótin september-október , var staðan sú að við vorum ekki fær um að bjarga þessu kerfi .
Ekki bætti svo úr skák hvernig Bretar höguðu sér , bæði með beitingu hryðjuverkalaganna og hvernig starfsemi Kaupþings í Bretlandi var tekin yfir sem að stofni til var 100 ára gamall breskur banki .
Sú staða kom okkur gersamlega í opna skjöldu , við töldum að Kaupþing myndi lifa þetta af , alveg fram á síðustu stundu , " segir Geir að endingu .
Skipta út þeim sem sigldu skútunni í strand * Gylfi Magnússon , dósent í hagfræði , segir fleiri slæmar fréttir framundan * Litlar líkur séu þó á öðru bankahruni Gylfi Magnússon , dósent í hagfræði við Háskóla Íslands , var meðal þeirra sem vöruðu við hruni bankanna .
Hann segir nokkur atriði standa upp úr í því sem búið sé að gera .
Í fyrsta lagi stofnun nýrra banka á rústum þeirra gömlu .
Bráðnauðsynlegt hafi verið að halda greiðslumiðlun og lágmarksbankaþjónustu gangandi en nýju bankarnir séu reyndar ekki mjög burðugir .
Í öðru lagi nefnir hann stuðning Alþjóðagjaldeyrissjóðsins og samninga sem gerðir voru við erlenda seðlabanka í tengslum við aðkomu sjóðsins .
Það hafi verið mikilvægt og bráðnauðsynlegt skref .
" Það er búið að berja saman einhver fjárlög fyrir þetta ár , sem eru líklega eins þokkaleg og hægt er að óska eftir .
Hallinn á ríkissjóði er mikill en það hefði gert dýfuna enn skarpari ef reynt hefði verið að skila hallaminni eða jafnvel hallalausum fjárlögum .
Þó er ljóst að enn á eftir að ganga mikið á í ríkisfjármálum á næstu árum , bæði vegna þess að koma þarf rekstrinum nálægt núllinu á 2-3 árum og síðan eru óhemju skuldir sem greiða þarf af .
" Gylfi nefnir nokkur mál sem eru óleyst á þessum tíma síðan neyðarlögin voru sett .
Lítið sé búið að gera í þeirri staðreynd að stór hluti fyrirtækja landsins sé með mjög slæma lausafjárstöðu og jafnvel neikvæða eiginfjárstöðu .
Hið sama megi segja um fjölmörg heimili .
Stjórnvöld hafa þurft að glíma við hvern vandann á fætur öðrum og ekki séð mikið til sólar .
Gylfi telur það geta verið gilda afsökun fyrir því að hafa ekki náð að leysa öll mál .
" Fljótlega þarf að koma með einhverja trúverðuga áætlun um hvernig eigi að bregðast við , þannig að þeir sem eru í vandræðum sjái hvað er framundan og geti unnið úr sínum málum í samræmi við það .
Þegar svona mörg fyrirtæki eru í vandræðum þá þorir í raun enginn að gera neitt .
Allir eru að hugsa um að halda sér á floti og taka enga áhættu .
Við þær aðstæður verður ekki mikil uppbygging .
Stofnun nýrra fyrirtækja er eitt af því sem þarf að gerast til að allt það fólk sem missir vinnuna út af gjaldþrotum og samdrætti geti fengið vinnu aftur .
" Til að atvinnuleysi verði ekki til langs tíma kallar Gylfi eftir frekari aðgerðum og skýrum línum um hvaða fjármagn verður hægt að fá , hvaða fyrirtækjum verður haldið á floti og hvernig tekið verður á fjármálum heimilanna .
Sóknarfæri í útflutningi " Síðan er margt sem Íslendingar ráða í rauninni ekki við .
Það ríkir alþjóðleg fjármálakreppa og hún gæti haft veruleg áhrif hér á landi , og því miður til hins verra , ofan á allt sem þegar hefur gerst .
Ef útflutningsatvinnuvegirnir lenda í vandræðum torveldar það og seinkar allri uppbyggingu hér á landi .
Við höfum helst sóknarfæri í útflutningi þar sem innlend eftirspurn dregst verulega saman , og verður í raun að gera það .
Við ættum að hafa þessi sóknarfæri vegna falls á genginu .
En það er óvissa um hvernig ára mun á útflutningsmörkuðum .
" Töluverð verðlækkun hefur orðið á áli og fiski en á móti bendir Gylfi á að verð á innfluttum vörum eins og olíu og bensíni hafi lækkað .
Óvissan sé engu að síðar til staðar , ekki síst hvernig hægt verður að fjármagna útflutning .
Kaupendur erlendis séu einnig í fjárþröng .
Gylfi telur jafnframt nauðsynlegt að vinna aftur traust stjórnenda fyrirtækja , almennings og umheimsins á íslenska hagkerfinu og stjórnkerfinu .
" Þá dugar ekkert að allir sitji sem fastast .
Það þarf augljóslega að skipta um stefnu og fólk og í raun hefur ekkert gerst í þeim efnum .
Það hlýtur að vera einn eðlilegur liður í enduruppbyggingunni að þeir sem voru við stjórnvölinn þegar skútan strandaði stigi til hliðar og hleypi öðrum að .
Ekki er hægt að ætlast til þess að þeir sem strönduðu skútunni geti siglt henni áfram , og hvað þá að menn séu til í að leggja mikið á sig til að vinna með þeim , " segir Gylfi og vísar þar til stjórnenda bankanna , stjórnvalda og embættismanna .
Hann vísar einnig til stjórnenda sumra fyrirtækja .
" Fyrirtækjablokkir og fáir auðmenn stjórnuðu mjög miklu á Íslandi og þeir eru ekki alveg horfnir af sjónarsviðinu .
" Flest til staðar En telur hann raunverulega hættu á því að íslenska bankakerfið komist aftur í þrot ? Um þann möguleika hafa verið fluttar fréttir og m.a. vísað til gífurlegrar skuldaaukningar þjóðarbúsins .
Um þetta segir Gylfi að skuldirnar séu vissulega miklar og staða bankanna ennþá veik en afar ólíklegt sé að þeir geti hrunið aftur .
Tölur um bankana séu allar lægri en þær voru fyrir hrunið .
" Ég get ekki útilokað nein áföll en sé samt ekki í hendi mér hvað það ætti að vera .
Við eigum eftir að fá fleiri slæmar fréttir , eins og hvað verður um þær eigur viðskiptabankanna sem á eftir að gera upp .
Eins og stemningin er á mörkuðum almennt þá eru litlar líkur á mörgum góðum fréttum .
Við getum fengið slæmar fregnir af því hvernig fjármögnun hins opinbera gengur en það verður aldrei áfall af þeirri stærðargráðu sem við fengum yfir okkur síðastliðið haust .
" Gylfi ítrekar að þótt höggið í október hafi verið gríðarlegt , og fá dæmi séu um slíkt á Vesturlöndum á síðari tímum , þá sé ekkert í kortunum sem sé óviðráðanlegt .
Vissulega sé framundan risavaxið verkefni og margt af því hundleiðinlegt og fúlt , eins og gjaldþrot , uppsagnir og skattahækkanir .
" Við eigum að geta siglt í gegnum þetta .
Þrátt fyrir öll ósköpin er ennþá allt til staðar sem var á Íslandi fyrir hrunið ; auðlindirnar , innviðirnir , mannvirkin og meira og minna allt fólkið .
Við höfum því alla burði til að reka öflugt hagkerfi en það þarf að fara fyrst í gegnum mjög leiðinlega fjárhagslega endurskipulagningu áður en hjólin geta farið að snúast sæmilega lipurlega aftur .
Við þurfum að skipta um stefnu og fólk við stjórnvölinn og ég óttast það ekkert .
Það er fjöldinn allur af hæfileikaríku , velmenntuðu og ungu fólki sem getur leyst þá af hólmi sem strönduðu skútunni , " segir Gylfi .
Kominn tími á konur Nefnir hann í því samhengi að íslenskt viðskipta- og stjórnmálalíf hafi vannýtt eina auðlind , þ.e.a.s. konur .
" Rannsóknir hafa löngum sýnt að konur eru alla jafna síður áhættusæknar en karlar .
Eitt af því sem kom okkur í vandræði var að hagkerfinu var meira og minna stýrt af frekar áhættusæknum karlmönnum .
Því getur verið tími til kominn að þeir stígi til hliðar og hleypi fleiri konum að sem eru með önnur sjónarmið og aðrar lausnir , " segir Gylfi .
