Eftir Orra Pál Ormarsson og Önund Pál Ragnarsson SKRIF hafa löngum heillað húsfreyjuna Ingibjörgu Snæbjörnsdóttur , sem er vel með á nótunum í nútímalegum samskiptaleiðum .
Tölvuna sína notar hún samt aðallega til samskipta , mest við börnin sín og barnabörnin .
Svo styttist í að barnabarnabörnin fari að hasla sér völl í netheimum , en þau eru fimmtán talsins .
Sjálf er Ingibjörg að verða 82 ára .
Ætlar að læra á Skype " Ég er svolítið nýjungagjörn og langar að prófa hlutina sjálf , þannig að ég lét slag standa .
Tölvupósturinn er bráðsniðug samskiptaleið , " segir Ingibjörg sem kynntist tölvunni aldrei sem vinnutæki .
" Biddu fyrir þér , ég var " bara " húsmóðir , eins og sagt var .
" Hún samsinnir því að tölvan sé frek á tíma og segir að sér hætti til að festast við hana þegar hún á annað borð sest niður .
Þá getur tíminn flogið .
Búið er að setja upp myndsímaforritið Skype fyrir Ingibjörgu .
" Það er næsta skrefið , " segir hún .
" Skype-ið er kannski ekki svo vitlaust fyrst það er skollin á kreppa .
Kannski hefur maður ekki lengur efni á því að borga símreikninginn , " segir hún og brosir .
Í beinu sambandi við heiminn Sigurbergur Hávarðsson , 81 árs gamall rafeindavirki og fyrrverandi kennari , er ekki síður tæknivæddur en Ingibjörg .
" Þetta er aðallega fikt hjá mér .
Ég nota hana mikið til að sækja mér fróðleik , fer þá inn á Google og Wikipediu , það er miklu fljótlegra en að blaða í einhverjum rykföllnum skræðum .
Ég er í beinu sambandi við alheiminn .
Ég er líka með býsna skemmtilegt ættfræðiforrit hérna .
Svo stunda ég mín bankaviðskipti í tölvunni og þar fram eftir götunum .
" Sigurbergur notar Skype líka mikið og spjallar nánast daglega við son sinn , sem býr í Ósló .
Hann hvetur fólk á sínum aldri til að nota tölvur , sérstaklega ef það er fróðleiksfúst .
" Tölvan getur hreinlega bjargað fólki , ekki síst ef það býr eitt , " segir hann. | 18-19 Í hnotskurn » Ríflega þrjú prósent Íslendinga yfir sextugu , eða 1.560 manns , eru skráð notendur á Fésbókinni , samkvæmt nýlegri könnun ABS Fjölmiðlahúss .
» Notkunin er þó mest meðal Íslendinga á þrítugsaldri , tæplega 96% , en fólk á sextugsaldri er líka iðið við kolann .
Ríflega 5.000 virkir notendur á Fésbók eru úr þeim hópi , eða um 13,2% .
