Magnús Grímsson fæddist í Vestmannaeyjum 10. september 1921 .
Hann lést á Sjúkrahúsi Vestmannaeyja aðfaranótt 16. desember síðastliðins og fór útför hans frá Landakirkju 22. desember .
Hann afi minn á Felli var afar minnugur og vel gefinn maður .
Það var sama um hvað var rætt alltaf hafði hann eitthvað til málanna að leggja .
Hann var vel að sér í ættfræði og öllu því sem sneri að Vestmannaeyjum enda mikill Eyjamaður í sér .
Og ekki þótti honum leiðinlegt að tala um fiskimið og fiskirí enda var hann farsæll skipstjóri .
Hann afi minn á Felli var mikill íþróttaunnandi og voru frjálsar íþróttir mest í uppáhaldi þótt hann hafi nú fylgst með nær öllum íþróttum .
Enski boltinn var nú líka hátt skrifaður hjá honum og hans lið var Arsenal .
Hann fylgdist með öllum beinu útsendingum sem hann gat og ef ekkert var að gerast á skjánum þá bara fór hann inn í skápinn sinn og náði sér í gamlar upptökur og skellti í tækið .
Það skipti hann engu þótt sumir leikirnir væru orðnir frekar gamlir , hann upplifði þá bara aftur eins og hann væri að horfa á þá í fyrsta sinn og ósjaldan sá maður hann " skalla " boltann eða hreinlega " sparka " í húsbóndastólnum því svo mikið lifði hann sig inn í leikina .
Og ef ég man rétt sparkaði hann einu sinni svo duglega að hann rúllaði um koll í húsbóndastólnum .
Það sá það nú enginn en honum fannst það sjálfum svo broslegt að hann sagði frá því .
Og aumingjans dómararnir þeir fengu það stundum alveg óþvegið hjá honum .
Ég man þegar við Magnús bróðir vorum yngri og fórum stundum til ömmu og afa á Felli til að fá okkur aðeins í gogginn þá sauð afi stundum egg handa okkur .
Og það var engin venjuleg suða sem fram fór á Felli , því afi sauð eggin undir höndunum .
Hann skellti egginu undir hendurnar og viti menn , eggið varð harðsoðið .
Okkur fannst afi ótrúlega klár og trúðum þessu athæfi hans í mörg ár .
Og okkur fannst afi líka ótrúlega klár þegar hann tók út úr sér tennurnar í bæði efri og neðri góm .
Það var sama hvað við reyndum að toga tennurnar úr okkur , þær voru blýfastar og ekkert hreyfðist .
Afi sagði okkur að við myndum kannski geta þetta þegar við yrðum gömul eins og hann .
Já , það eru margar skemmtilegar minningar sem ég á um hann afa minn á Felli og ég ætla að geyma þær og sjá til þess að hún Ragnheiður Sara mín fái að vita allt um hann .
Afi minn , með þessum fátæklegu orðum kveð ég þig , það er ótrúlega sárt að sjá á eftir þér og þú skilur eftir þig tómarúm .
En ég veit að þér líður vel þar sem þú ert núna .
Amma mín , Guð styrki þig því missir þinn er mikill .
Farðu í friði , afi minn , og Guð geymi þig .
Þín Bryndís .
Jæja , afi minn , nú ertu farinn frá mér .
Ég mun sakna þín meira en orð fá lýst .
Takk fyrir alla bíltúrana .
Takk fyrir að horfa á boltann með mér .
Takk fyrir allar sögurnar .
Takk fyrir alla golfhringina .
Takk fyrir öll ráðin þín sem ég mun hafa að leiðarljósi í gegnum lífið .
Takk fyrir allt sem þú hefur gert fyrir mig .
Takk fyrir að vera afi minn .
Ég mun fylgjast með henni ömmu fyrir þig , sem saknar þín svo sárt .
Ég mun segja börnum mínum og barnabörnum sögur af þér .
Elsku afi , ég kveð þig nú , ég mun alltaf elska þig .
Þinn nafni Magnús á Felli .
Og allt var skini skartað og skjól við móðurhjartað , hér leið mín bernskan bjarta við bjargfuglaklið .
Er vorið lagði að landi , var líf í fjörusandi , þá ríkti unaðsandi í ætt við bárunið .
Þegar í fjarskann mig báturinn ber og boðinn úr djúpi rís .
Eyjan mín kæra , ég óska hjá þér að eigi ég faðmlögin vís .
Þótt löngum beri af leiðum á lífsins vegi breiðum , Þá finnst á fornum eiðum margt falið hjartamein .
En okkar æskufuna við ættum þó að muna á meðan öldur una í ást við fjörustein .
( Ási í Bæ .
) Elsku langafi , við munum sakna þín .
Óliver , Andri og Ragnheiður Sara .
Kveðja frá Íþróttabandalagi Vestmannaeyja Magnús Grímsson eða Maggi á Felli eins og hann var ávallt nefndur hér í Eyjum setti um langt skeið svip sinn á íþróttalífið hér í Vestmannaeyjum .
Hann gekk ungur að árum til liðs við Íþróttafélagið Þór , lék knattspyrnu og starfaði mikið og vel fyrir félagið .
Hann sá t.d. um það í áratugi ásamt mági sinum Húnboga Þorkelssyni frá Sandprýði að merkja fyrir götunum sem hústjöldin stóðu við á Þórs-þjóðhátíðum og lét enginn sér detta það í hug að fara inn á verksvið þeirra félaga .
Þá var Maggi liðtækur golfleikari og lék golf um áratugaskeið og var félagi í Golfklúbbi Vestmannaeyja .
Þá lét hann til sín taka í starfi hjá Íþróttabandalagi Vestmannaeyja , kom að stofnun þess og sat í fyrstu stjórn .
Hann fylgdist mjög vel með kappleikjum , sérstaklega knattspyrnunni og var fastamaður á vellinum alveg fram undir það síðasta .
Mér er það mjög minnisstætt þegar stofnfundur ÍBV íþróttafélags var haldinn í desember 1996 í félagsheimilinu í Vestmannaeyjum .
Þá voru þeir saman mættir þar með fyrstu mönnum á fundinn Magnús og annar kunnur áhrifamaður í íþróttahreyfingunni í Vestmannaeyjum , mágur hans Guðjón Magnússon sem látinn er fyrir nokkrum árum , en þeir höfðu um langt skeið talað fyrir sameiningu Þórs og Týs .
Maggi á Felli bjó yfir einstökum eiginleika en það var undravert minni og var mikið til hans leitað þegar menn vantaði upplýsinga um gamla viðburði en þá gat hann auðveldlega tímasett og sagt frá þeim með skýrum hætti , átti þetta sérstaklega við þegar verið var að gefa út afmælisrit um sögu félaga hér í Eyjum .
Magga var margvíslegur sómi sýndur fyrir störf sín fyrir íþróttahreyfinguna , hann var heiðursfélagi í Íþróttafélaginu Þór og á 75 ára afmæli sínu 1996 var hann sæmdur heiðurskrossi Íþróttabandalags Vestmannaeyja .
Íþróttahreyfingin í Vestmannaeyjum kveður góðan félaga og þakkar mikil og góð störf og sendir eftirlifandi eiginkonu Magnúsar og ættingjum samúðarkveðjur .
Blessuð sé minning Magnúsar Grímssonar .
Þór Í. Vilhjálmsson , formaður .
