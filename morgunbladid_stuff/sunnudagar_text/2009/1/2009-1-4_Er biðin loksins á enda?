Eftir Orra Pál Ormarsson orri@mbl.is Engum er alls varnað , allra síst æringjunum á netinu .
Við gerð þessarar greinar rakst ég á eftirfarandi spurningu : Hvað er langt síðan Liverpool var á toppnum í ensku knattspyrnunni á jólunum ? Og ekki stóð á svarinu : Árið sem Jesús Kristur kom í heiminn ! Þannig verða stórlið eins og Liverpool að gjalda .
Ýmsir hafa meira yndi af því að sjá Rauða herinn engjast en eigið lið vinna sigra .
En það er öðrum þræði ákveðinn gæðastimpill .
Enginn myndi hafa veru Hull City eða Wigan Athletic á toppnum í flimtingum .
Að öllu gríni slepptu var Kristur löngu kominn og farinn þegar Liverpool vermdi toppsætið í Englandi síðast um þetta leyti .
Það var fyrir tólf árum , jólin 1996 .
Það er að vísu ekkert sérstaklega hughreystandi fyrir stuðningsmenn félagsins að þann vetur lauk það keppni í fjórða sæti .
Það gæti samt verið verra , tímabilið 1949-50 hafnaði Liverpool í áttunda sæti eftir að hafa verið fremst meðal jafningja um jólin .
Það er met sem félagið deilir með Sunderland ( 1936-37 ) og Manchester United ( 1971-72 ) .
41% líkur segir tölfræðin Sé eingöngu horft á tölfræðina eru raunar minni líkur en meiri á því að Liverpool verði enskur meistari í vor .
Frá því fyrst var spyrnt í Englandi , veturinn 1888-89 , hefur liðið sem leiddi mótið um jólin aðeins borið sigur úr býtum í 41% tilvika .
Frá því úrvalsdeildin var sett á laggirnar , 1992 , hefur þetta hlutfall lækkað niður í 38% .
Aðeins sex af sextán liðum sem verið hafa á toppnum um jólin hafa unnið mótið , Manchester United í þrígang ( 1993-94 , 2000-01 og 2006-07 ) , Blackburn ( 1994-95 ) og Chelsea ( 2004-05 og 2005-06 ) .
Obbosí ! Það ætti hins vegar að færa Liverpool vind í seglin að þrisvar á síðustu fjórum árum hefur toppliðið um jól orðið meistari , aðeins Arsenal brást bogalistin í fyrra .
Það hlýtur líka að telja kjark í bítlaborgara að þeirra eigin tölfræði er býsna góð .
Liverpool hefur fimmtán sinnum frá upphafi vega haft forystu um hátíð ljóss og friðar og þar af landað titlinum tíu sinnum .
Það er 66,7% árangur , hvorki meira né minna .
Yrði áhangendum liðsins sagt núna að líkurnar á því að það lyfti meistarabikarnum í vor væru tveir á móti þremur stykkju vafalaust flestir á það .
Fyrst við erum að velta okkur upp úr jólatölfræði eru Liverpoolmenn væntanlega stoltastir af afreki liðsins veturinn 1981-82 .
Þá var Rauði herinn í tólfta sæti um jólin , með 24 stig eftir 16 leiki .
Hann vann aftur á móti tuttugu af síðustu 26 leikjunum og varð meistari .
Það mun vera í eina skiptið í sögunni sem tilvonandi meistaralið var ekki í efri hluta deildarinnar um þetta leyti árs .
Þessar vangaveltur eru meira til gamans , þegar allt kemur til alls eru þetta bara tölur á blaði og hjálpa hvorki Liverpool í síðari hluta mótsins né vinna gegn liðinu .
Lykilatriðið er líklega að liðið virkar sterkara en það hefur gert um langt árabil .
Rauði herinn er hreint ekki árennilegur og það er engin tilviljun að hann leiðir mótið um þessar mundir .
Það hefur verið Akkilesarhæll Liverpool að tapa stigum gegn minni spámönnum og enda þótt það hafi líka gerst í vetur ( Stoke , Fulham , West Ham , Hull ) , hefur þessum leikjum fækkað , auk þess sem Liverpool hefur aðeins lotið einu sinni í gras .
Og það óverðskuldað gegn Tottenham .
Þá hefur liðið látið helstu keppinauta sína , Manchester United og Chelsea , finna til tevatnsins , einkum var sigurinn á Brúnni frækilegur , eins og menn muna .
Vörnin hefur verið sterk að vanda , aðeins fengið á sig 13 mörk í 20 leikjum .
Hinn ómótstæðilegi Jamie Carragher ber í brestina , gerist þess þörf , og ýmsir eru á því að Pepe Reina sé nú besti markvörður deildarinnar .
Argentínumaðurinn ungi , Emiliano Insúa , hefur stokkið fullskapaður inn í vörnina og skyldi Liverpool loksins hafa eignast almennilegan vinstri-bakvörð ? Þá á liðið hinn firnasterka Martin Škrtel inni .
Allt snýst um Steven Gerrard Um miðjuna þarf ekki að fjölyrða svo lengi sem fleiri skífuþeytar þvælast ekki fyrir Steven Gerrard .
Nei , svona segir maður ekki .
Allar líkur eru þó á því að það leiðinlega mál verði til lykta leitt með fjársekt og mögulega samfélagsþjónustu .
Í versta falli .
Javier Mascherano hefur styrkt liðið mikið í vanþakklátu hlutverki og Xabi Alonso lætur orðróm um að honum sé ofaukið sem vind um eyru þjóta .
Dirk Kuyt er duglegur .
Albert Riera hefur farið ágætlega af stað en Rafa Benítez , knattspyrnustjóri , mætti að ósekju sleppa beislinu oftar af Ryan Babel , þó ekki væri nema skemmtunarinnar vegna .
Það skýtur aftur á móti skökku við að framlínan hefur ekki fundið sig sem skyldi .
Robbie Keane var raunar loksins á skotskónum í desember en var þá tekinn umsvifalaust út úr liðinu ! Þá hefur Fernando Torres sama og ekkert verið með vegna meiðsla .
Það er ekki amalegt að eiga slíkan leikmann til góða .
Bið og ekki bið Liverpool er sigursælasta félag enskrar knattspyrnu , hefur átján sinnum orðið deildarmeistari .
Lengi skildu himinn og haf Liverpool frá næstu félögum en Manchester United hefur saxað jafnt og þétt á forskotið á undanförnum árum .
Vann sinn sautjánda meistaratitil sl. vor .
Og það sem verra er , þar af hafa tíu komið í hús frá því Liverpool kleif tindinn síðast .
Það svíður sárt .
Sumir telja þessa staðreynd raunar öðru fremur ástæðuna fyrir fjörkipp Liverpool á þessum vetri .
Menn geti hreinlega ekki hugsað sér að sleppa hendi af metinu .
Í vor verða nítján ár frá því Liverpool hampaði meistaratitlinum síðast og það er lengsti þurrkur í sögu félagsins .
Að vísu liðu 24 ár milli titla frá 1923 til 1947 en á móti kemur að keppni lagðist af þegar seinni heimsstyrjöldin braust út 1939 og hófst ekki að nýju fyrr en haustið 1946 .
Raunbið Rauða hersins á þessum tíma var því bara sautján ár .
Bið United og Arsenal lengri Það er huggun harmi gegn að erkikeppinauturinn , Manchester United , hefur í þrígang þurft að bíða lengur eftir meistaratitli .
Þrjátíu ár liðu frá því félagið var stofnað , 1878 , þar til það vann sinn fyrsta titil , 1908 .
41 ár leið síðan milli titla frá 1911 til 1952 og sem frægt er 26 ár frá því Sir Matt Busby vann sinn síðasta titil 1967 og þangað til Sir Alex Ferguson hóf sína stórbrotnu vegferð vorið 1993 .
Þá var mörgum létt .
Þriðja sigursælasta félag Englands , Arsenal , þurfti að bíða heil 45 ár eftir sínum fyrsta meistaratitli , 1931 , en lengsta bið félagsins þar fyrir utan var átján ár , frá 1953 til 1971 og aftur frá 1971 til 1989 .
Fjórði risinn í ensku knattspyrnunni , Chelsea , skýtur hinum þremur samt ref fyrir rass .
Hinir bláklæddu biðu í hálfa öld eftir sínum fyrsta deildarsigri , 1955 .
Þeir létu ekki þar við sitja heldur biðu aftur í hálfa öld eftir þeim næsta , 2005 .
Þá leiddist þeim aftur á móti þófið og vörðu þann titil .
Eðalárgangurinn 1990 Knattspyrnustjóri Liverpool þegar félagið vann enska meistaratitilinn síðast vorið 1990 var goðsögnin Kenny Dalglish .
Fyrirliði var skoski miðvörðurinn Alan Hansen .
Var það áttundi og síðasti titillinn sem hann vann með Liverpool .
Það var met á þeim tíma og stóð allar götur þangað til vorið 2007 að Ryan Giggs landaði sínum níunda meistaratitli með Manchester United .
Sá tíundi kom svo í fyrra .
Skærasta stjarna Liverpool þennan vetur var þó útherjinn John Barnes sem var fremstur meðal jafningja í ensku knattspyrnunni á þessum tíma .
Sjálfur gerði hann 22 mörk af vinstri kantinum og lagði upp fjölmörg önnur .
Segja má að enginn útherji hafi verið hans jafnoki fyrr en Cristiano Ronaldo kom fram á sjónarsviðið .
Miðherjar liðsins veturinn 1989-90 voru garparnir Ian Rush , sem snúinn var heim eftir stutta útlegð á Ítalíu , og Peter Beardsley , sem þarna var á hátindi ferils síns .
Rush gerði átján deildarmörk og Beardsley tíu .
Þá kom ísraelskur nýliði , Ronnie Rosenthal , eins og stormsveipur inn í liðið um vorið og skoraði sjö mörk í átta leikjum .
Hann er þó líklega frægastur fyrir eina ævintýralegustu afbrennslu sparksögunnar í leik gegn Aston Villa tveimur árum síðar .
Markvörður Liverpool árið 1990 var sprellikarlinn Bruce Grobbelaar og Svíinn Glen Hysén lék við hlið Hansens í hjarta varnarinnar .
Barry Venison , Gary Ablett , Steve Nicol , Steve Staunton og David Burrows skiptu bakvarðastöðunum á milli sín .
Á miðjunni var Steve McMahon kóngur í ríki sínu .
Fá dæmi eru um harðskeyttari og einbeittari leikmenn gegnum tíðina .
Í eitt skiptið stöðvaði McMahon tuðruna á elleftu stundu út við hliðarlínu áður en hún fór út fyrir og hentist við það upp í stúku .
Þar fékk okkar maður sér hressingu áður en hann sneri aftur og náði tuðrunni á undan næsta andstæðingi og lagði upp mark .
Og þetta eru ekki eyfirskar ýkjur ! Greinarhöfundur á atvikið á VHS .
Honum við hlið var dyggur þegn , Ronnie Whelan , og Ray Houghton var á sínum stað á hægri kantinum þegar hann var ekki meiddur .
Af varamönnum má nefna Gary Gillespie og Jan gamla Mølby sem var fisléttur á fæti að vanda .
