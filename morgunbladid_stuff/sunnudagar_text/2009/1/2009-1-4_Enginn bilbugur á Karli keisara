Eftir Valgerði Þ. Jónsdóttur vjon@mbl.is Karl keisari eða djásnið í krúnu Chanel eins og Karl Lagerfeld er jöfnum höndum kallaður , varð sjötugur á liðnu ári , þegar hálf öld var liðin frá því hann haslaði sér völl svo heitið gæti í hátískuborginni París .
Þessi roskni herramaður , sem ennþá leggur tískulínur hins vestræna heims er svolítið eins og holdgervingur þeirrar ímyndar , sem margir hafa um heimsfræga tískukónga ; fremur lágvaxinn , þvengmjór , vel klæddur en spjátrungslega og eilítið tilgerðarlegur í fasi .
Og svo er hann hommi .
Hvað Karl Lagerfeld varðar er ekkert hæft í því að lítið mark sé tekið á gamla fólkinu .
Hann fer eigin leiðir og þótt margir kollegar hans hafi haft laus og þægileg föt í öndvegi fyrir sumarið 2009 var annað uppi á teningnum hjá honum , a.m.k. í flíkunum , sem hann kynnti undir eigin merki , Karl Lagerfeld , síðastliðið haust .
Tískuskríbent bresku útgáfu tímaritsins Marie Claire sagði að konur mættu ekkert gefa eftir í líkamsræktinni til þess að geta klæðst þeim með sóma .
Breið belti og svart / hvít litapalletta eins og einkenna sumartísku Lagerfelds sagði hún beinlínis hannaða með það fyrir augum að vekja ómælda athygli á jafnt klæðunum sem konunni – og vaxtarlagi hennar þá sérstaklega .
Vildi vera öðruvísi Ferill Lagerfelds í tískubransanum hófst þegar hann , 22ja ára , vann samkeppni um hönnun kápu , sem alþjóðlegt ullarfyrirtæki efndi til , en hann hafði þá stundað nám í París um nokkurra ára skeið .
Verðlaunin voru lærlingsstaða hjá Pierre Balmain í París .
Eftir þrjú ár flutti hann sig um set til Jean Patou þar sem hann hannaði tvær hátískulínur á ári í fimm ár undir nafninu Roland Karl .
Fyrsta árið fékk hann slaka dóma , en var lofaður í hástert fyrir vorlínuna 1959 , m.a. voru flíkurnar sagðar vera látlausar en samt óvenjulega glæsilegar .
Vorið 1960 voru pils hans svo stutt að annað eins hafði ekki sést í Parísartískunni og krítíkerar töluðu með vanþóknun um sölulegan hversdagsfatnað , sem lítt ætti skylt við hátísku .
Um haustið sama ár hannaði hann litla satínhatta , sem voru eins og pönnukökur í laginu og slúttu niður á kinn og kallaði þá " löðrunga " .
Ekki þótti mikið til þeirra koma .
Lagerfeld tók að leiðast og gerði ekkert næstu tvö árin annað en flatmaga á baðströndum og stúdera mannlífið , eins og hann orðaði það .
Leiðin lá upp á við upp úr 1962 þegar hann hannaði föt í lausamennsku fyrir merki á borð við Valentino , Krizia , Ballantyne , Fendi og Chloé og og setti upp litla verslun í París með stuðningi fjölskyldu sinnar .
Lagerfeld hafði alist upp við allsnægtir í foreldrahúsum í Hamborg áður en hann freistaði gæfunnar í París .
Faðir hans auðgaðist á að setja þurrmjólk á markaðinn í Þýskalandi og móðir hans var annáluð smekkkona , sem veitti honum strangt og á stundum harðneskjulegt uppeldi .
Þau mæðginin deildu tískuáhuganum , en sem barn dundaði hann sér við að klippa tískumyndir út úr tímaritum hennar .
Móður hans þótti samkynhneigð hans ekkert tiltökumál frekar en að hann lét hár sitt vaxa og klæddist austurrískum búningum af því að enginn í Norður-Þýskalandi gerði það .
" Ég var öðruvísi en aðrir og vildi vera öðruvísi , " sagði hann nýlega í viðtali í The Sunday Times og kvaðst hafa hatað skólann og ekkert þótt gaman að leika sér við önnur börn .
" Ég vildi bara lesa , teikna , skrifa og læra tungumál , " bætti hann við .
Endurreisti Chanel Á sjöunda og áttunda áratugnum kom Lagerfeld til góða að vera ungur og vel með á nótunum um þá hugarfarsbreytingu sem orðið hafði hjá ungu fólki í Evrópu jafnt sem vestanhafs á sjöunda og áttunda áratugnum .
Ýmsum borgaralegum gildum var varpað fyrir róða og hátískan varð í huga margra tákn broddborgara .
Götutískan varð allsráðandi en Lagerfeldt tókst að snúa á þessi nýju gildi með því að innleiða hana í hátískuna .
" Tískan speglar tíðarandann .
Mér finnst gaman að horfa á heiminn og fylgjast með því sem er að gerast , " sagði Lagerfeld í fyrrgreindu viðtali .
Eflaust hefur mesta áskorun Lagerfelds á löngum ferli verið 1983 þegar hann varð listrænn stjórnandi Chanel , en merkið hafði verið í dauðateygjunum frá því stofnandinn , Coco Chanel , lést 1971 .
Hinar settlegu og frúarlegu Chanel-dragtir voru víðfrægar , en vandamálið var að konur vildu ekki endilega vera settlegar og frúarlegar á þessum tíma .
Lagerfeld tók djarfmannlega til hendinni , léði drögtunum unggæðislegt yfirbragð með því að stytta pilsin og jakkana sömuleiðis , þannig að þeir beruðu mittið , og gerði auk þess mikið úr Chanel-lógóinu , t.d. í stórum hálsfestum .
Mörgum þótti breytingarnar groddalegar , nánast helgispjöll , en gagnrýnin var léttvæg fundin því Chanel-búðirnar lifnuðu við og peningarnir streymdu í kassann .
Árið 1984 kom Karl Lagerfeld fram með tískulínu undir eigin nafni og hefur æ síðan kynnt tvær línur á ári auk þess að hanna ógrynnin öll ; fatnað og annað , fyrir ýmis fyrirtæki , t.d. þýska postulínsfyrirtækið Hutchenrehter .
Einnig hefur hann hannað búninga fyrir kvikmyndir og leikhús í áranna rás og markaðssett ilmvötn , slæður , gleraugu og fylgihluti í sínu nafni .
Yfirborðslegasti maður heims ? Engan bilbug er á honum að finna , enda maðurinn einarður mjög eins og kom í ljós 2001 þegar hann fór í megrun og léttist um 42 kíló á rúmlega ári .
Hann vildi nefnilega geta klæðst fötum hönnuðum af Hedi Slimane , og þau eru , að hans sögn , aðeins fyrir þvengmjóa drengi .
Tiltækið gat af sér bókina The Karl Lagerfeld Diet .
Nema hvað ! Síðustu árin hefur Lagerfeld helgað ljósmyndun æ meira af tíma sínum .
Hann hefur haldið nokkrar ljósmyndasýningar og yfirleitt fengið góða dóma .
Lungann úr árinu býr hann í glæsiíbúð sinni á Signubökkum þar sem hann dregur upp tískulínur á morgnana við tónlist í einum þeirra hundraða iPod-tækja sem hann er sagður eiga í íbúðum og húsum sínu úti um allan heim .
Þar er hann líka umlukin bókum enda segist hann vera " vitlaus í bækur " , því hann vilji læra og vita um allt .
" Ég er samt enginn gáfumaður og vil ekki vera í félagsskap slíkra .
Ég er yfirborðslegasti maður á jörðinni , " sagði Karl Lagerfeld , sem Time Magazine útnefndi sem einn af eitt hundrað áhrifamestu mönnum heims á síðasta ári .
