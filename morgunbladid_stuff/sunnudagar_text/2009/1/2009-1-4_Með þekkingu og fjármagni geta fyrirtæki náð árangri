Eftir Svanhvíti Ljósbjörgu svanhvit@mbl.is Það er talað um að frumkvöðlar verði ekki síst mikilvægir í að leiða Ísland út úr kreppunni enda hefur sjaldan verið mikilvægara að ný og betri fyrirtæki verði til á Íslandi .
Viðskiptasmiðja Klaks , Nýsköpunarmiðstöðvar atvinnulífsins , býður upp á Hraðbraut nýrra fyrirtækja sem er frumkvöðlastuðningskerfi , að sögn Eyþórs Ívars Jónssonar , framkvæmdastjóra Klak .
" Hugmyndin á bak við þetta nám var sú að við vildum búa til námsefni og þekkingarmiðstöð sem myndi auka veg frumkvöðlakennslu og ýta undir þekkingu .
Þegar talað er um frumkvöðla er alltaf talað um fjármagn , sem vissulega er nauðsynlegt en það gleymist oft að tala um þekkingu .
Af rannsóknum um frumkvöðla vitum við að ástæða þess að félög ná ekki þeim árangri sem ætlað var og jafnvel engum árangri er að þau hafa ekki þá þekkingu sem til þarf .
Sú viðskiptaþekking er af skornum skammti því viðskiptaþekkingin sem oftast er talað um er sérsmíðuð fyrir stórfyrirtæki og flestar okkar kenningar eru byggðar á rekstri stórfyrirtækja en ekki rekstri sprotafyrirtækja .
" Besta þekking sem möguleg er Eyþór talar um að það sem Klak vildi gera væri að tryggja að frumkvöðlar fengju bestu þekkingu sem möguleg væri .
" Við fórum því og töluðum við áhættufjárfestingarsjóðina sem sáu að kjörið væri að vera samferða okkur því þeir setja fjármagn í svona fyrirtæki en hafa ekki bolmagn til að veita þeim þessa þekkingu .
Með fjármagni og þekkingu eru miklu meiri líkur á að fyrirtæki nái árangri , " segir Eyþór og bætir við að á fyrstu önn námsins hafi reyndir frumkvöðlar sótt námið og fengið svo mikið út úr því að í raun mætti tala þar um viðsnúning .
" Önnur önn námsins hefst núna í janúar en sérkenni Viðskiptasmiðjunnar er til dæmis það tengsla-net sem frumkvöðlar komast í .
Hér eru helstu fræðimenn og frumkvöðlar sem við vitum um og þeir leiðbeina í þessu námi .
Auk þess er hér hægt að vera í beinum samskiptum við reynda og nýja frumkvöðla .
Við tengjumst síðan öllu sprotaumhverfinu og erum með aðstöðu fyrir frumkvöðlafyrirtæki þannig að við erum nokkurn veginn með fingurinn á púlsinum .
" Hentugt fyrir hópa Það er ekki nauðsynlegt að skrá sig í allt námið heldur er líka mögulegt að taka eina önn eða jafnvel einstök námskeið en allt miðar þetta að því að gera frumkvöðlum kleift að sækja nauðsynlega þekkingu til þess að gera viðskiptahugmynd að veruleika og hjálpa sprota-fyrirtækjum að vaxa og dafna .
" Við erum með 25-30 stutt námskeið sem við köllum örnámskeið en þau miðast við tíu tíma í kennslu .
Námskeiðin eru helst á fimm sviðum ; fjármálum , markaðsmálum , stefnumótun , stjórnun og nýsköpun .
Námskeiðin eru á kvöldin og um helgar því námið er sniðið þannig að fólk geti verið í einhverju öðru með en miðast þó fyrst og fremst við að fólk eyði dagvinnunni í það að búa til fyrirtæki , " segir Eyþór og bendir á að hópar geti sótt um námið sem og einstaklingar .
" Það er oft þannig að einstaklingar eru með hugmyndina en við höfum ýtt á að fá hópa inn vegna þess að það eru meiri líkur á að það sé hægt að gera slíka hugmynd að veruleika því það þarf oft mikið til .
Þess vegna höfum við í rauninni boðið þeim einstaklingum sem skrá sig inn að fá 2 fyrir 1 þannig að þeir geti boðið einhverjum ókeypis með sér .
" Ráðgjafastjórn með reynslu Hraðbraut nýrra fyrirtækja er þriggja anna nám og fyrsta önnin fer í að vinna í viðskiptahugmyndinni og fara vel í gegnum hana því yfirleitt er eytt alltof litlum tíma í það , að sögn Eyþórs .
" Nemendurnir skrifa þá eða endurskrifa viðskiptaáætlun .
Á annarri önninni er hugmyndin prófuð á markaði , prótótýpan , frumgerðin , er útbúin og hún kláruð .
Á þriðju önninni gerum við kröfu um að fyrirtæki sé farið að selja .
Þá eru fyrirtækin líka komin með ráðgjafastjórn sem er skipuð fólki úr atvinnulífinu en í hana hef ég fengið forstjóra og aðra toppa í fyrirtækjum .
Þá fá fyrirtækin hugmyndafræði til lengri tíma og hvernig megi búa fyrirtæki inn í framtíðina .
Ég hef rannsakað ráðgjafastjórnir við Viðskiptaháskólann í Kaupmannahöfn og þar hef ég séð gríðarlegan árangur þegar ráðgjafastjórnir eru útbúnar fyrir sprotafyrirtæki .
Um leið og fyrirtæki eru komin í rekstur þá eru líka komnar upplýsingar um hversu líklegt það er til árangurs og þá kemur ráðgjafarstjórnin sterk inn , " segir Eyþór og leggur áherslu á það að þetta sé ekki síst gott tækifæri fyrir fyrirtæki sem hafa þurft að svelta einhverjar góðar hugmyndir .
" Núna væri tækifæri að bjóða nokkrum starfsmönnum svona tækifæri , að fara í nám með einhverja hugmynd úr fyrirtækinu sem gæti sannarlega skapað meiri verðmæti .
" 