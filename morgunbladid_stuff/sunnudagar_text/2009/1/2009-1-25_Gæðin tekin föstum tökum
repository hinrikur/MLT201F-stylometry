Eftir Ásgeir Ingvarsson asgeiri@mbl.is " ÞAÐ VORU bandarískir fræðimenn sem lögðu grunninn að hugmyndafræði gæðastjórnunar .
Þeir hlutu hins vegar ekki hljómgrunn heima fyrir en í Japan ollu þessar hugmyndir hálfgerðri byltingu .
Japanar endurskipulögðu öll sín iðnaðar- og framleiðslukerfi með gæðastjórnun að leiðarljósi .
Það varð til þess að þeir náðu forskoti sem þeir njóta enn í dag , " segir dr. Helgi Þór Ingason dósent spurður um hvernig gæðastjórnun byrjaði að þróast sem fræðigrein um miðbik síðustu aldar .
Endurmenntun Háskóla Íslands , í samstarfi við iðnaðarverkfræði- , vélaverkfræði- og tölvunarfræðideild Háskólans , býður upp á tveggja missera nám samhliða starfi sem lýkur með diplómagráðu í gæðastjórnun .
Óskir viðskiptavinarins " Gæðastjórnun snýr að því að haga allri stjórnun og starfsemi fyrirtækisins þannig að sem best takist að uppfylla þarfir viðskiptavinarins .
Óskir viðskiptavinarins ákvarða í hverju gæðin felast .
Að sama skapi felur gæðastjórnun í sér að læra að þekkja hvað viðskiptavinurinn vill á hverjum tíma , og um leið sjá hvar vantar upp á að fyrirtækið og varan uppfylli þessar þarfir viðskiptavinarins .
" Helgi Þór segir raunar vandfundið það fyrirtæki þar sem ekki er stunduð gæðastjórnun í einhverri mynd , en í gæðastjórnunarnáminu læra nemendur að taka gæðastjórnun föstum tökum og öðlast þá þekkingu og færni sem til þarf .
" Í náminu er farið bæði djúpt og vítt í aðferðir og fræði gæðastjórnunar .
Nemendur öðlast fræðilegan skilning og fá þjálfun í að byggja upp gæðakerfi innan fyrirtækis .
" Gæðastjórnunarnámið skiptist í fjögur námskeið og eru kennd tvö á hvoru misseri .
" Við höfum fengið til liðs við okkur afburðakennara sem allir eru verkfræðingar að mennt og hafa verið að kenna ólíka þætti gæðastjórnunar um árabil , " segir Helgi Þór .
" Nefna má Davíð Lúðvíksson sem hefur yfirumsjón með inngangsnámskeiðinu sem veitir yfirlit yfir aðferðafræði gæðastjórnunar .
Svana Helen Björnsdóttir , Guðmundur Pétursson og Helga Jóhanna Bjarnadóttir annast svo námskeið þar sem skoðaðir eru helstu staðlar sem notaðir eru við gæðastjórnun í dag .
" Raunhæf verkefni Á seinna misseri læra nemendur að vinna með algengasta stjórnunarstaðalinn , ISO9000-staðal , en því námskeiði stýrir Helgi Þór .
" Undir handleiðslu sérfræðinga búa nemendur til drög að gæðakerfi fyrir fyrirtæki og nýta í þeirri vinnu allt það sem þeir hafa þegar lært , " útskýrir Helgi Þór .
" Loks sitja nemendur námskeið sem fjallar um þau viðfangsefni sem huga þarf að eftir að fyrirtæki hefur fengið gæðavottun , til dæmis í þeirri viðleitni að þróa fyrirtækið enn frekar með gæðastjórnun að leiðarljósi .
Kennari er Einar Ragnar Sigurðsson og hann fjallar m.a. um EFQM-líkanið , framkvæmd innri og ytri úttekta og um afburðaárangur í rekstri fyrirtækja .
" Finna má nánari upplýsingar um skráningu á heimasíðu Endurmenntunar HÍ : www.endurmenntun.is .
Enn er tekið við nemendum til náms á yfirstandandi önn .
Forkröfur eru stúdentspróf .
