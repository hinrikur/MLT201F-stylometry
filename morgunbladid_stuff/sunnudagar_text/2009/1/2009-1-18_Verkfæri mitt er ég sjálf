Eftir Kolbrúnu Bergþórsdóttur kolbrun@mbl.is Anna Kristín Arngrímsdóttir fagnar fjörutíu ára leikafmæli um þessar mundir og leikur eitt aðalhlutverkið í leikritinu Heiður sem frumsýnt verður í Þjóðleikhúsinu 24. janúar .
Leikritið fjallar um hjónabandið , ástina og ábyrgð einstaklinga á eigin hamingju .
" Þetta er í rauninni þroskasaga , " segir Anna Kristín .
" Hjónin í leikritinu hafa verið gift í rúm þrjátíu ár og svo bankar þriðji aðilinn upp á og lífið skekkist .
Langt hjónaband merkir ekki endilega fullkomið hjónaband .
Það er mikil glíma og skylmingar að vera með annarri manneskju því nóg er nú glíman við eigið sjálf .
Þetta leikrit fjallar um þessa glímu og fólk sem þarf að endurskoða líf sitt og endurmeta hlutina .
" Auk Önnu Kristínar leika í verkinu Arnar Jónsson , María Ellingsen og Sólveig Arnarsdóttir .
Leikstjóri er Bjarni Haukur Þórsson .
" Ég ætla að verða leikkona " Anna Kristín hefur leikið ótal hlutverk og afar fjölbreytt á löngum og farsælum ferli .
Löngun hennar til að verða leikkona vaknaði strax á barnsaldri .
" Það var blómlegt leiklistarlíf á Dalvík þar sem ég ólst upp .
Við krakkarnir fórum á hverja einustu leiksýningu rétt eins og fullorðna fólkið .
Fyrsta minning mín er sminklyktin af frænda mínum sem var áhugaleikari .
Við systkinin , sem erum átta , vorum með leiksýningar í kjallaranum heima og buðum gestum .
Ég man eftir því að hafa staðið í kjallaratröppunum og sagt mjög virðulega við skólabróður minn sem hafði brotist að húsinu í blindbyl til að komast á leiksýningu : " Því miður , það er búið að aflýsa ! " Þegar ég var níu ára var ég beðin um að leika gamla konu í skólaleikriti um Gilitrutt .
Ég var yngst í leikhópnum .
Skólastjórinn tók mynd af mér í hlutverkinu og gaf mér .
Ég fór roggin heim með myndina mína og gekk inn í stofuna .
Það voru frostrósir á glugganum .
Ég skrifaði á glerið : " Ég ætla að verða leikkona " .
Á þessari stundu var ég búin að skuldbinda mig .
Ég vissi hvað ég vildi .
" Ekki hægt að skapa án einlægni Anna Kristín lauk prófi frá Leiklistarskóla LR árið 1968 .
Rétt áður en hún útskrifaðist bauðst henni hlutverk í sjónvarpsleikritinu Romm handa Rósalind eftir Jökul Jakobsson .
" Gísli Halldórsson var einn af kennurum mínum í leiklistarskólanum .
Hann bauð mér hlutverkið og þegar ég gekk Tjarnargötuna , þar sem skólinn var til húsa , og vestur í bæ , þar sem ég bjó , þá treindi ég hvert spor og hélt þétt utan um handritið sem var í brúnum poka .
Þegar ég kom heim gerði ég mig fína , læsti að mér , kveikti á kertum og byrjaði að lesa .
" Romm handa Rósalind var fyrsta íslenska leikritið sem var sérstaklega sett upp fyrir sjónvarp .
Verkið gerist á verkstæði þar sem gamall skósmiður staupar sig á rommi og gefur Rósalind , fatlaðri stúlku sem býr í nágrenninu , með sér meðan þau ræða um líf sitt .
" Í huganum er þessi tími umvafinn ljóma og jafnskýr og gærdagurinn , " segir Anna Kristín um vinnuferlið .
" Þetta var ómetanleg reynsla fyrir unga leikkonu .
Gísli var strangur og agaður leikstjóri og Þorsteinn Ö. Stephensen , sem var aðalleikari sýningarinnar , leiðbeindi mér á sinn nærgætna hátt .
Þarna lærði ég að það er ekki hægt að skapa neitt án einlægni .
Maður þarf sömuleiðis að hafa aga og ástríðu , en ástríðan skiptir miklu máli því að hún er hvati til allra verka .
" Árið 1968 hóf Anna Kristín störf hjá Leikfélagi Reykjavíkur .
Þar lék hún meðal annars Ástu í Skugga-Sveini , Kathy í Hitabylgju og Láru í Kertaljósi .
Árið 1973 réðst hún til Þjóðleikhússins og hefur starfað þar síðan .
Meðal hlutverka hennar þar eru Regan í Lé konungi , Kassandra í Óresteiu , Jelena í Kæra Jelena , Írena í Mávinum , frú Bastían í Kardimommubænum og Sunneva í Tröllakirkju .
" Eitt af því sem til þarf við að skapa trúverðuga persónu á sviði er að sagan sem sögð er með leikritinu sé góð .
Það eru ekki alltaf stóru hlutverkin sem hafa veitt mér mesta gleði eða fullnægju .
Það er allur gangur á því , það fer eftir eðli sýningar , hvernig sýningin verður til og hversu mikil sköpun er í gangi .
" Að standa með sinni manneskju Spurð um eftirlætishlutverk segir hún : " Margir hafa svarað því til að það sé alltaf hlutverkið sem maður sé að leika hverju sinni en það er ekki alltaf þannig .
Mér hefur gengið misjafnlega að kynnast manneskjunni sem ég á að leika , átta mig á bakgrunni hennar og standa með henni til að geta gert hana trúverðuga .
Leikarinn verður alltaf að standa með sinni manneskju hver sem hún er , það skiptir ekki máli hvort hún er góð eða vond og maður verður að fylgja henni alla leið .
Þegar maður er að skapa vakna endalausar spurningar og stundum finnur maður mikinn fjársjóð .
Að vera leikari í langan tíma er eins og að vera á stöðugu ferðalagi .
Vegurinn er stundum holóttur og það gengur á ýmsu en ástríðan og lífskrafturinn rekur mann áfram og ef maður hrasar þá stendur maður upp .
Verkfæri mitt er ég sjálf .
Ég þarf að nota líkama minn , rödd og sál .
En ég geri þetta ekki hjálparlaust fremur en aðrir leikarar .
Allir sem eru í kringum mig styðja mig , góðir leikstjórar og samstarfsmenn .
En vissulega getur þetta verið mjög krefjandi starf og því fylgir líka viss ótti .
Maður getur aldrei sagt : " Nú kann ég þetta ! " Maður er stöðugt að læra og einmitt það heldur manni við efnið .
Í þessu starfi má ekki gleyma húmornum því að hann er grunnur að svo mörgu .
Þegar skoðaður er kjarni manneskjunnar , hvort sem um mann sjálfan eða aðra er að ræða er svo margt sem hægt er að brosa að .
Og maður verður að geta hlegið að sjálfum sér .
Ég hef átt gott líf í leikhúsinu .
Þegar ég hugsa um það rifjast upp fyrir mér saga sem ég heyrði eitt sinn : Nóbelsverðlaunahafar voru að ræða saman í sjónvarpsþætti .
Einn spurði annan sem var gyðingur : " Af hverju fáið þið alltaf þessi verðlaun ? " " Ég veit það ekki , ætli við höfum ekki bara unnið vel , " svaraði gyðingurinn .
" Við erum aldir upp við það að spyrja .
" Það skiptir máli að vera forvitinn , geta fundið til með öðrum en staðið jafnframt með sjálfum sér .
Ef maður er of upptekinn af sjálfinu þá dagar mann uppi einhvers staðar .
" 