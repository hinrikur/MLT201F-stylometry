TUGÞÚSUNDIR landsmanna horfa nú með vaxandi skelfingu á sparnað sinn í íbúðarhúsnæði brenna upp vegna verðtryggingar húsnæðislána .
Horfa ráðþrota á 17% verðbólgu neysluverðsvísitölu hækka 20 milljón króna húsnæðislán um nær 300 þúsund krónur á mánuði ! Horfa á 30% spáverðbólgu hækka sömu lánsfjárhæð um 500 þúsund krónur á mánuði ! Fjórir mánuðir í 30% verðbólgu hækka því 20 milljón króna verðtyggt húsnæðislán um meir en 2 milljónir króna ! Með verðbótum á verðbætur og vexti á allt saman í allt að 40 ár , nú allt að 55 ár , sbr. úrræði Íbúðarlánasjóðs .
Lögvernduð eignaupptaka svo hrikaleg að allra verstu skattþrjótar í hópi stríðandi konunga fyrri alda blikna og blána í samanburði við þessa blóðmjólkun einnar þjóðar , sem að óbreyttu færir tugþúsundir í gjaldþrot .
Íslensk þjóð mótmælir daglega þessari eignaupptöku .
Mótmælir , mótmælir , mótmælir ! Og hvað gerist ? Ekkert ! Þjóðin spyr dag eftir dag forystumenn ríkisstjórnar , stjórnarandstöðu , verkalýðshreyfinguna , lífeyrissjóðina , nýju bankana : ætlar enginn að stöðva þetta brjálæði ? Svarið er nei ! Og aftur nei ! Því talsmenn verðtryggingar færast fremur í aukana þessa dagana að verja þennan óvænta séríslenska verðbólgugróða .
Fáein dæmi : Þórólfur Matthíasson , prófessor í hagfræði , í Mbl. 2. des. 08 , á óvæntu stímabraki eins og óviti .
Gylfi Arnbjörnsson , forseti ASÍ , í viðtali á Rás 2 , 27. nóv. 08 , með hitamælistugguna frá 1980 .
Jóhanna , félagsmálaráðherra , í grein í Mbl. 20. nóv. 08 , bls. 26 , að skýla sér á bak við nefndina / skýrsluna / lögin um greiðslujöfnun ( nefndarformaður : Gylfi forseti ) .
Ögmundur Jónasson , þingflokksformaður Vinstrigrænna og formaður BSRB , í viðtali við Mbl. 19. nóv. 08 , bls. 14. Magnús Stefánsson , fyrrverandi félagsmálaráðherra , þingmaður Framsóknarflokks , í Kastljósi 26. nóv. 08 .
Steingrímur J. Sigfússon , formaður Vinstri grænna , á borgarafundinum , 24. nóv. 08 , sagðist raunar tilbúinn að skoða frystingu verðbótaþáttar , því hann gerði sér grein fyrir stöðu heimilanna , en það yrði dýrt .
Hvað á Steingrímur við ? Dýrt fyrir hvern ? Ríkissjóð ? Íbúðalánasjóð ? Bankana ? Lífeyrissjóðina ? Ef Steingrímur á við tapaðan verðbólgugróða þessara aðila úr vösum heimilanna þá hefur hann rétt fyrir sér .
Það er dýrt að missa óvæntar ofurtekjur .
Ingibjörg Sólrún Gísladóttir , formaður Samfylkingar , á borgarafundinum , vísaði á sjúkrapakkann , þ.e. greiðslujöfnun , o.fl. , sbr. lög frá alþingi , sem eru nauðasamningar sem plástra holundarsárin eftirá .
Ingibjörg eyddi ekki einu sinni samúðarorðum að stöðu heimilanna .
Geir H. Haarde , formaður Sjálfstæðisflokks , ekki heldur ; sem enn slær hausnum við steininn og stefnir nú fast á núll fylgi í helli sínum með LÍÚ .
Frjálslyndir seinheppnir heimta afnám verðtryggingar sem er ótímabær krafa því ofan af verðtryggingu þarf að vinda undir krónunni .
Guðjón formaður hefur þó sett fram tillögu um frystingu verðbóta ; og ætti helst að flytja um það þingsályktunartillögu tvisvar á dag ! Samtryggingarkerfi verðtryggingarsinna sýnir m.ö.o. þjóðinni klærnar þessa dagana .
Heimilin á Íslandi skulu keyrð í gjaldþrot og skuldafjötra þrældóms af öllum ráðandi öflum íslensks samfélags .
Um það bil eitthundrað þúsund lántakendur með u.þ.b. eitthundrað og fimmtíu þúsund verðtryggð lán að fjárhæð u.þ.b. eittþúsund milljarðar króna , skulu borga brúsann .
Stóra brúsann .
Borga hundraða milljóna króna tap lífeyrisjóðanna af viðskiptum sínum við bankakerfið , endurfjármagna eigið fé Íbúðalánasjóðs , fáeina tugi milljarða , sem tapaði minnst tíu milljörðum króna á viðskiptum sínum við bankakerfið , o.s.frv. Gjaldþrotaáhættan ein og sér ætti þó að öllu eðlilegu að vera kappnógur viðskiptalegur hvati bönkunum , Íbúðalánasjóði og lífeyrissjóðunum , til að vernda þessa þúsund milljarða króna og tekjustreymið af þeim í framtíð .
Hvati til þess að gera eins og þjóðin vill : frysta útreikning verðbóta í 4 til 6 mánuði , m.v .
3 til 4% verðbótaþátt , meðan tekist er á við gengis- og gjaldeyriskreppu og verðbólgan er kveðin niður hérlendis eins og annars staðar í okkar heimshluta .
En því miður .
Forystufólk þjóðarinnar er uppvíst að krónískri blindu .
Það er sama saga og síðast : þau halda að þetta reddist .
Eins og átti að reddast þetta með bankana og lausafjárskortinn .
Eins og átti að reddast þetta með Icesave .
Uns ekki dugði handsoff og aðgerðaleysið .
Og þá átti að redda með hrokanum , sem vildi halda þýfinu af viðskiptavinunum með því að borga þeim smávegis til baka .
Eins er um greiðslujöfnunina : smávegis til baka .
Með bakreikningi skuldafjötra og aukinni greiðslubyrði síðar .
Eins halda þau nú að nái að innbyrða verðbólgugróðann af húsnæðislánum heimilanna án eftirmála .
Óþarfi sé að hlusta né sjá , óþarfi að skilja neitt né gera neitt nema sitja að virðingu sinni á háum stólum , halda áfram að karpa um ekki neitt , lesa tölvupóst og blogga meðan stefnir í fjöldagjaldþrot og landflótta .
Þau þurfa hjálp ! Hjálp til sjálfshjálpar .
Þar til unnt er að kjósa um allt uppá nýtt .
Hjálpum þeim ! Jónas Gunnar Einarsson rithöfundur .
