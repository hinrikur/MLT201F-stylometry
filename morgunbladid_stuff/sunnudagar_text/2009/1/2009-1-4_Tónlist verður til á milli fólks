Eftir Svanhvíti Ljósbjörgu svanhvit@mbl.is Tónlist kemur ekki bara utan frá heldur verður hún fyrst til inni í okkur .
Það sést á börnum því um leið og þau heyra tónlist bregðast þau við , " segir Helga Rut Guðmundsdóttir , lektor í tónmennt á menntavísindasviði Háskóla Íslands .
" Að sama skapi byrja börn að hreyfa sig í takt við tónlist um leið og þau geta hreyft sig .
Það geta allir fundið tónlistina í sjálfum sér því allir hafa einhverja tónlist í sér og öll höfum við einhverja tónlistarhæfileika .
Það hafa allir ánægju af að njóta tónlistar .
Aftur á móti gerum við mikið af því að láta börn vera óvirka hlustendur eða þiggjendur .
Um leið og þau byrja að hreyfa sig og geta haldið á eggjahristu , 4-6 mánaða gömul , þá beita þau hristu í takt við tónlist af mikilli ánægju og í sínum eigin takti en það er tónlistin sem knýr áfram þessi viðbrögð .
Þau bregðast við tónlistinni í sjálfum sér .
Það er nokkuð sem við gleymum oft að þroska .
" Sérstök upplifun Helga Rut rekur tónlistarskólann Tónagull þar sem boðið er upp á tónlistarnámskeið fyrir 0-9 mánaða börn en Helga Rut kynntist þeirri hugmynd erlendis .
" Þá var mitt barn einmitt á þessum aldri og mér fannst þetta frekar klikkað en ákvað samt að prófa .
Sjálf hafði ég kennt tónlist niður í fjögurra ára aldur og fannst það ungt en þarna féll ég alveg fyrir þessari hugmynd .
Ég uppgötvaði nýja nálgun á kennslunni og hve gott þetta var fyrir foreldra og barn .
Það var eitthvað sérstakt sem gerðist í tímunum , svona eins og munurinn á því að syngja einn heima eða fara í kór að syngja .
Þetta var sérstök upplifun , " segir Helga Rut og bætir við að tímarnir byggist á því að tónlist komi ekki annars staðar frá heldur sé hún innra með okkur .
" Við vinnum með það og gleðina af því að nota tónlist sem part af uppeldinu því tónlist er líka partur af málþroska , tilfinningaþroska og tengslum .
Það verður einhver sérstök tenging á milli foreldris og barnsins og þetta er mjög sérstök stund .
" Í tímum Helgu Rutar er lifandi tónlist og hún segir að þar uppgötvi fólk hvernig það getur notað tónlist í daglegu lífi .
" Hópurinn hittist einu sinni í viku og svo fá þau disk og bók heim með sér .
Tónlistin verður því partur af daglegu lífi hjá fjölskyldunni .
Í tímum er verið að syngja saman , farið með þulur og unnið með ryþmann í tungumálinu .
Ég kenni til dæmis skiptiborðsþulur og gælur þar sem verið er að örva barnið , nudda það eða gera ákveðnar hreyfingar með barninu sem eru taktfastar og alltaf við sama lagið .
Við dönsum líka einfalda hringdansa sem allir geta tekið þátt í , " segir Helga Rut sem segir að tónlistarkennsla með svona ungum börnum sé töluvert frábrugðin hefðbundinni tónlistarkennslu .
" Á meðan börnin eru svona lítil eru ákveðin tækifæri til að leggja grunninn og efla tilfinningatengsl .
Börn verða líka klárari við alla örvun og þetta er eitt af því sem örvar börn og hvetur þau til þess að taka eftir umhverfinu .
Ég er líka oft að benda á það í tímum hvað þessi litlu kríli eru ofboðslega klár .
Þótt þau virðist liggja , horfa út í loftið og orga þess á milli þá taka þau mjög vel eftir umhverfinu .
Tónlist á fyrstu vikum og mánuðum barns snýst mest um samskipti því tónlist verður til á milli fólks .
Foreldri syngur með barninu sínu og barnið byrjar mjög fljótt að taka undir og það sýnir mikil viðbrögð þegar það heyrir lag sem það þekkir .
Tónlistin er ein besta leiðin til að hafa samskipti við barn sem er ekki farið að tala .
" 