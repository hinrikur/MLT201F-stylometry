Harald Marius Isaksen fæddist í Reykjavík 25. febrúar 1928 .
Hann andaðist á Landspítalanum í Fossvogi mánudaginn 6. janúar síðastliðinn .
Harald var jarðsunginn frá Digraneskirkju 16. janúar sl ..
Elsku afi okkar , nú er baráttunni lokið og sannur baráttumaður varstu .
Þú ætlaðir þér að lifa okkur öll , eða vildir það svo sannarlega .
Minningar okkar með þér eru ekki fáar .
Minnisstæðustu minningarnar eru af Sogaveginum , þegar við fengum að gista hjá ykkur ömmu um helgar og þú passaðir alltaf að okkur leiddist ekki .
Þú varst alltaf til í að fara í smíðaverkstæðið þitt og smíða eitthvað handa okkur , hvort sem það var sverð , hillur eða leynikassi , og leyfðir okkur svo að mála eða brennimerkja það .
Herbergið sem við barnabörnin áttum hjá ykkur á Sogaveginum er okkur ofarlega í huga , þar gátum við leikið okkur endalaust í svefnsófanum eða horft á sjónvarpið sem við töldum okkur eiga .
Eitt sem vantaði aldrei hjá þér var nammið sem þú geymdir í vasa þínum þegar þú komst í heimsókn og dróst það svo upp eins og töframaður – þetta var alltaf mentos , frutis-karamellur eða smarties í litlu kössunum og þú passaðir vel að allir fengju jafnt .
Jólin á Sogaveginum voru alltaf svo skemmtileg og ekki vantaði mannskapinn þar sem afkomendur ykkar eru ekki fáir .
Þó svo að aldursbilið á barnabörnunum sé töluvert eiga þau flestöll það sameiginlegt að hafa búið til leikrit á jólunum sem voru ekkert voðalega vinsæl hjá foreldrunum en samt þóttust allir hafa gaman af og mikil skemmtun var þetta fyrir barnabörnin .
Áramótin eru okkur afar minnisstæð þar sem þú og amma komuð alltaf í mat til okkar og eydduð kvöldinu með okkur .
Þú hafðir svo gaman af að koma með okkur á brennu og passaðir þú alltaf að við værum vel byrg af stórum stjörnuljósum .
Þegar að flugeldunum kom var svo gaman að sjá þig breytast úr afa gamla yfir í lítinn krakka , þú hafðir svo gaman af sprengjunum eins og við krakkarnir .
Síðustu jól og áramót voru okkur öllum erfið þar sem þú lást þungt haldinn uppi á spítala en á jóladag léstu sem ekkert væri og sagðir að þú værir bara á leiðinni heim daginn eftir eða daginn þar á eftir en því miður gerðist það ekki og héldu margir að þú kæmist upp úr þessari baráttu eins og þú hefur svo oft gert og mesta áfallið er það að það gerðist ekki .
Þið amma eruð afar rík hvað börn , barnabörn og barnabarnabörn varðar .
Þið hafið alið stóra og góða fjölskyldu þar sem allir virðast vilja hjálpa öllum og teljum við okkur hafa lært það hjá ykkur að rétta þeim hjálparhönd sem okkur þykir vænt um .
Elsku afi okkar , þú átt stóran hluta í hjarta okkar og munum við sakna þín sárt .
Við kveðjum þig með mikilli sorg og söknuði .
Í bljúgri bæn og þökk til þín , sem þekkir mig og verkin mín .
Ég leita þín , Guð leiddu mig og lýstu mér um ævistig .
Ég reika oft á rangri leið , sú rétta virðist aldrei greið .
Ég geri margt , sem miður fer , og man svo sjaldan eftir þér .
Sú ein er bæn í brjósti mér , ég betur kunni þjóna þér , því veit mér feta veginn þinn , að verðir þú æ Drottinn minn .
( Pétur Þórarinsson .
) Afi okkar , við munum ávallt elska þig .
Þín barnabörn Ólöf Lára , Guðbjörg og Ágúst Örn .
Lífinu má líkja við kafla í ævintýri sem við vitum hvernig endar .
Það er með trega en jafnframt stolti sem ég skrifa minningar mínar af ævintýri manns sem marga fjöruna hefur sopið og átt í harðri baráttu við lífið .
Alltaf hafði hann betur í hinum ýmsu orrustum við lífið .
Stóð ávallt upp keikur eftir erfið veikindi og hélt ævintýrinu gangandi .
Hinn alvitri sögumaður , sá er öllu ræður , hefur nú lokið við að skrifa þennan kafla í ævintýrið .
Þessi maður hét Harald Maríus Isaksen og var afi minn .
Þar fyrir utan var hann mér góður félagi og vinur .
Maður sem ég hef ávallt borið mikla virðingu fyrir í einu og öllu og mun gera áfram .
Sagt er að vinnan göfgi manninn .
Deila má um það orðatiltæki , en stór kafli í ævintýri afa var einmitt vinnan .
Það má ætla að það hafi hjálpað honum í baráttunni við lífið .
Afi hóf ungur að árum að vinna og vann baki brotnu langt fram yfir áttræðisaldurinn .
Sú vinna einkenndist af fagmennsku , hjálpsemi og greiðvikni – hvort sem það var í þágu hins opinbera og annarra verkkaupa eða til aðstoðar vinum og ættingjum .
Fólst vinna fyrir ættingja og vini hvað mest í því að aðstoða þá við rafvirkjun enda maðurinn hafsjór af fróðleik í fagi sem hann kunni afar vel .
Allt sem afi framkvæmdi bar einkenni aleflis .
Vinnusemin var slík .
Hún fólst ekki einungis í því að leggja og lagfæra rafmagn í hús , tæki og tól , heldur einnig í því að rækta sambandið við sína nánustu .
Þannig áttum við tveir ávallt mjög gott spjall saman um daginn og veginn þrátt fyrir meira en hálfrar aldar aldursmun .
Afi var ásamt Ingibjörgu ömmu mjög iðinn við að heimsækja ættingja sína , hvort sem það var upp á tíu dropa af svörtu kaffi eða til ánægjuauka .
Jafniðin voru þau hjónin við að taka vel á móti manni , hvort sem það var á Sogaveginum eða í Blásölum .
Þegar ég lít til baka minnist ég þess að mér var oftar en einu sinni sagt frá því að heilsa afa væri ekki nógu góð .
Þar væru líkamlegir veikleikar .
Það má vel vera að læknar hafi fundið heilsu hans eitthvað til foráttu .
Afi lét sjálfur lítið á því bera og því gerði ég mér ekki nægilega grein fyrir því .
Ástæðan er einföld .
Andlegur þróttur afa til að lifa lífinu og tilverunni var einfaldlega miklu sterkari en líkamlegu veikleikarnir .
Við sem syrgjum endann í þessum kafla ævintýris afa þurfum að horfa fram á veginn .
Sögumaðurinn hefur að nýju tekið upp fjöðrina og blekbyttuna .
Er byrjaður að skrifa nýjan kafla .
Ég leyfi mér að halda því fram að sá kafli muni ekki vera um baráttu , heldur sátt og samlyndi afa og lífsins endalausa á nýjum stað .
Sá kafli endar ekki .
Afi mun áfram fylgjast með okkur og hafa áhrif á okkar ævintýri uns sögumaðurinn ákveður að okkar kafla ljúki í hinu veraldlega lífi .
Guð blessi minningu Haralds Maríusar Isaksen , afa míns og vinar .
Guðmundur Þórir Steinþórsson .
Afi á Sogaveginum , eigum við að fara þangað ? Hljómar kunnuglega á laugardagsmorgni fyrir þó nokkru síðan .
Við systir mín að nálgast unglingsárin og hlökkum til að hitta afa .
Er ég lít aftur til bernsku minnar leitar hugurinn gjarnan á Sogaveginn .
Sá samastaður var öllum kær og sér í lagi afa , uppeldisstaður föður míns og systkina .
Húsið iðaði gjarnan af lífi en þar átti ég von á að hitta afa , frænkur og frændur .
Minningar leita mig uppi er ég var inni á rafmagnsverkstæðinu hans að smíða , saga eða gera e-n óskunda .
Afi var ávallt til taks og tilbúinn að leiðbeina unga sveininum .
Jólaboðin á jóladag eru ógleymanleg en þar komu allir saman og nutu samveru hvers annars við góðan mat og gjafir til barnanna .
Þrátt fyrir stóran hóp barnabarna gerði afi alltaf ákaflega vel við okkur börnin .
Alla tíð hef ég verið ákaflega stoltur af afa , norskum uppruna hans og því sem hann stóð fyrir .
Hann var fagmaður á sínu sviði , hógvær og glæsilegur svo tekið var eftir .
Ánægjulegt þótti mér ávallt að hitta fyrrum starfsfélaga hans og taka við hlýjum kveðjum í hans garð , finna velvildina og vináttuna sem hann átti vísa hjá þeim og var fölskvalaus .
Ég fylltist ákveðnu stolti , hann var afi minn .
Mikið verð ég alltaf sammála þessum heiðursmönnum sem urðu á vegi mínum , hann var sómamaður .
Hans er sárt saknað en minning um góðan mann lifir og mun fylgja mér um ófarinn veg .
Guð geymi þig , elsku afi .
Gústaf Bergmann Isaksen .
6. janúar 2009 , nákvæmlega 59 árum eftir að pabbi okkar og fyrsti afkomandi afa leit dagsins ljós , yfirgaf afi Halli þennan heim .
Fallegir flugeldar prýddu himininn og rafvirki af lífi og sál var kvaddur með stæl .
Afi á Sogó var besti afi sem hægt er að óska sér , hann var líka sætasti afi í heimi .
Í kjallaranum hjá afa var alltaf eitthvað spennandi og ýmislegt hægt að dunda við á verkstæðinu hans , hvort sem það var að skylmast með tommustokkum , fikta í græjum eða fara í byssó .
Þar geymdi hann líka allt nammið sem við barnabörnin kepptumst um að fá að hjálpa honum að setja í poka fyrir jólaboðin .
Græjukallinn hann afi átti alltaf upptökuvél og það eru til fjöldamargar upptökur af okkur í dans- , söng- og skemmtiatriðum sem virtust stundum engan enda ætla að taka enda mikið af hæfileikaríkum afkomendum sem kunnu meira en ágætlega við sig í ljósinu frá vídeótökuvélinni .
Þörfin fyrir athygli hefur ekkert minnkað með næstu kynslóð og langafi Halli veigraði sér ekki við því áttræður að sitja flötum beinum á gólfinu og fylgjast áhugasamur með leiksýningu langafabarna sinna .
Hann var glaður að eiga stóra fjölskyldu og lét sig ekki vanta í hávær barnaafmæli hjá langafabörnunum og var mættur fyrstur á staðinn ef bilaði þvottavél , rafmagn hjá einhverju okkar var í ólagi eða einfaldlega þurfti að skipta um batterí í töfrasprota hjá yngstu kynslóðinni .
Afi var í miklu uppáhaldi hjá okkur öllum og það er sárt að kveðja svona frábæran afa og langafa en það er huggun að þú vakir nú yfir okkur og minningin um þig , elsku afi , lifir svo sannarlega áfram í hjörtum okkar sem vorum svo heppin að eiga þig að .
Rakel , Helgi , Haraldur , Guðný og fjölskyldur .
