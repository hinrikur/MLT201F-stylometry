Þegar jólin nálgast og eins þegar fyrstu geislar vorsólarinnar fara að skína sitja framhaldsskólanemar , líkt og fleiri , sveittir við próflestur .
Jóla- og vorpróf hafa hingað til verið órjúfanlegur hluti af skólastarfi , en síðastliðin ár hefur símat verið tekið upp í auknum mæli í framhaldsskólum landsins .
Eftir Maríu Ólafsdóttur maria@mbl.is Starfshættir skóla eru ákvarðaðir af skólunum sjálfum og leggur menntamálaráðuneytið tiltölulega almennar línur á grundvelli námskrár .
Þannig boðar ráðuneytið ekki aðferðafræði hvorki kennslu né mats en hefur orðið þess áskynja og lagt sig fram um að styðja við fjölbreytni í námsmati .
Þar á meðal símatinu sem er almennt í kennslufræði samtímans talinn eðlilegri þáttur í skólastarfi heldur en mjög mikið prófamiðað mat , " segir Þórir Ólafsson , sérfræðingur hjá menntamálaráðuneytinu .
Á könnu skólanna Þórir segir þær línur sem lagðar séu í gegnum námskrár yfirleitt ekki mjög ákvarðandi eða sundurgreinandi um framkvæmd skólastarfs heldur fyrst og fremst rammi utan um það .
Útfærslan svo sem val á kennsluefni , kennsluháttum og námsmati á könnu og ábyrgð sé síðan skólanna .
Íslenskir skólar séu almennt prófastýrðir ef svo megi segja þar sem skrifleg próf eru í mörgum tilvikum lokaáfanginn í matinu en umræða um símat hafi nú færst í aukana .
Því til stuðnings sé vert að halda til haga að ný löggjöf um framhaldsskóla , sem tók gildi síðastliðið sumar , leggi nokkra áherslu á slíkt .
Samkvæmt löggjöfinni er skólaárinu ekki skipt í kennsludaga og prófadaga , eins og lögin frá árinu 1996 kváðu á um , sem endurspegli meðvitaða afstöðu til fjölbreyttara námsmats .
Annarprófum slaufað Menntaskóli Borgarfjarðar í Borgarnesi starfar nánast eingöngu eftir hinum nýju lögum , enda hugmyndafræði hans mótuð á sama tíma .
Einungis símat er notað til að meta námsárangur , en nemendur útskrifast með stúdentspróf af félagsfræði- eða náttúrufræðibraut að loknu þriggja ára námi .
" Nú lifum við í upplýsingatækniþjóðfélagi þar sem mögulegt er að ná sér í fróðleik og fylgjast með allan sólarhringinn .
Það er því engin þörf á því að eyða svo stórum hluta af hverju skólaári í að láta nemendur svara spurningum sem framhaldslíf þeirra er dæmt eftir .
Skólinn er vinnustaður og vinnan er unnin jafnt allt skólaárið með því að meta nemendur regulega .
Þetta er gert með skriflegum prófum eða verkefnaskilum í formi ritgerða , leikrita , myndböndum eða öðru slíku formi þar sem allir nemendur hafa fartölvu til afnota .
Á fimm vikna fresti fá nemendur síðan endurgjöf og einkunn á skalanum ófullnægjandi , í lagi eða mjög gott , kennarinn skrifar leiðbeinandi athugasemdir eftir atvikum og þannig fá nemendur svokallað leiðsagnarmat út árið .
Í lok annar fá nemendur einnig einkunn á bilinu einn til tíu í hverri námsgrein en hugmyndin er á næsta ári að hafa ekki annir heldur einfaldlega skólaár , " segir Ársæll Guðmundsson , skólameistari menntaskólans .
Formfast prófakerfi Ársæll segir að kannanir meðal nemenda hafi sýnt að þeir séu mjög ánægðir með fyrirkomulagið .
Þeir fari vissulega í próf en munurinn sé sá að þau séu ekki sett upp í formföstu prófakerfi þar sem trúað er að tveggja tíma próf í lok annar sýni færni nemandans í tiltekinni námsgrein .
Hann segir umhugsunarefni að þeir nemendur sem nú séu við að hefja menntaskólanám séu fæddir inn í upplýsingatækniþjóðfélag .
Því eigi að nýta styrkleika þeirra á því sviði og leyfa þeim að nota tölvur , msn , farsíma og iPod í náminu .
Þá var einnig gerð tilraun í skólanum til að nota svokallaðan " open source " hugbúnað í námi og kennslu .
Með honum má nálgast ritvinnslu og töflureikni ókeypis , en hið opinbera setur háar fjárhæðir í leyfisgjöld til slíkra kaupa á ári hverju .
Ársæll segir að þessi tilraun hafi ekki leitt til neinna vandræða og þannig hafi sparast gífurlegar fjárhæðir .
Vinna jafnar yfir veturinn Í Kvennaskólanum í Reykjavík hefur símat farið vaxandi en er þó enn mest notað á lokaári .
Algengt er að nemendur á lokaári séu í fimm eða sex fögum á önn og fari í tvö lokapróf , en þó allt í upp fjögur eftir því hvaða valgreinar þau velja sér .
" Það hefur orðið meira um símat , bæði í framhaldsskólum og á háskólastiginu , á undanförnum árum .
Okkur finnst krakkarnir vinna jafnar yfir veturinn með þessum hætti og með auknu símati mætti líka nýta veturinn betur þar sem mikill tími fer í það að halda próf , " segir Oddný Hafberg , aðstoðarskólameistari Kvennaskólans .
Oddný segir einnig að með aukinni upplýsingatækni hafi orðið auðveldara að taka upp símat og þeir sem hafi kynnst því , bæði nemendur og kennarar , verði hrifnir af slíku .
Með nýrri löggjöf sé búið að auðvelda notkun símats þar sem áður hafi verið meiri reglur um fjölda kennslu- og prófdaga .
Nú sé hugsunin jafnvel að símat verði í auknum mæli notað í stað prófa .
