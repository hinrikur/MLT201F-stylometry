UNGT fólk er oft óþolinmótt , segir stjórnarformaður LÍN , Gunnar Birgisson .
Þegar efnahagsundrið leið undir lok á einni viku í október urðu námsmenn erlendis fyrir alvarlegri kjaraskerðingu .
Peningar sem voru ætlaðir til að greiða skólagjöld , húsaleigu og nauðsynjar festust í rústum bankanna .
Í sumum tilfellum tók það námsmenn heilan mánuð að fá millifærslur samþykktar af skilanefndum bankanna .
Á meðan gengu þeir sem voru nógu heppnir að eiga sparnað á hann í gegnum íslensk debetkort sín .
Aðrir urðu að treysta á ölmusu nágranna sinna erlendis .
Að vera allslaus erlendis og geta litla björg sér veitt er óþægileg staða sem getur ekki af sér þolinmæði .
Sigurður Kári Kristjánsson , formaður menntamálanefndar skilur ekki hvers vegna LÍN sá einungis ástæðu til að úthluta sjö námsmönnum neyðarlán þegar yfir hundrað umsóknir bárust .
Og það mörgum vikum eftir að neyðin var stærst .
Ungt fólk er vissulega óþolinmótt og skilur ekki Gunnar og Sigurð Kára .
Fólk á öllum aldri sem stundar nám erlendis er gáttað á sambandsleysi milli markmiða menntamálanefndar og úthlutunar LÍN .
Skilningsleysi stjórnarformannsins á óþolinmæði þeirra sem treysta á lánasjóðinn er þyngra en tárum taki .
Stjórnmálamenn á borð við Gunnar og Sigurð Kára ættu ekki að vera hissa þótt óþolinmæði ungs fólks og samfélagsins alls fari vaxandi í þeirra garð á nýju ári .
Daði Rafnsson er meðlimur samtakanna Breytum LÍN og fyrrverandi stjórnarmeðlimur SÍNE .
