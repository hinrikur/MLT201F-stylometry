Eftir Orra Pál Ormarsson orri@mbl.is Kvöld eitt í maí 1990 var lögreglan kvödd að heimili leikarans Marlons Brandos í Los Angeles .
Skorist hafði í odda með Christian , syni leikarans , og Dag Drollet , unnusta dóttur Brandos , Cheyenne .
Lauk þeim viðskiptum með því að Christian skaut Drollet til bana .
Engir sjónarvottar voru að atburðinum en bæði Cheyenne og Brando voru í húsinu , auk móður hennar , Tarita Teriipia , en þau Brando voru þá löngu skilin .
Hermt er að leikarinn hafi reynt að blása lífi í Drollet en án árangurs .
Cheyenne og Drollet bjuggu á Tahítí en voru í heimsókn hjá föður hennar .
Samband þeirra , sem hafði staðið í fjögur ár , var stormasamt og Drollet hafði yfirgefið hana um tíma .
Þetta örlagaríka kvöld á Cheyenne að hafa tjáð Christian , sem var hálfbróðir hennar , að Drollet hefði lagt á sig hendur .
Féllu þær fréttir honum illa í geð , ekki síst í ljósi þess að systir hans var komin átta mánuði á leið .
Marlon Brando hafði þekkt Drollet og fjölskyldu hans á Tahítí um árabil en Christian hitti fórnarlamb sitt í fyrsta skipti fyrr um daginn .
Christian , sem var undir áhrifum áfengis , gekkst við verknaðinum en kvaðst ekki hafa ætlað að ráða Drollet af dögum , aðeins hræða hann .
Þeir hefðu verið að berjast um vopnið þegar skotið reið af .
Hann var færður í járn og vakti málið gríðarlega athygli um heim allan .
Upphaflega var Christian ákærður fyrir morð að yfirlögðu ráði en ákæruvaldinu gekk erfiðlega að rökstyðja þann málatilbúnað , einkum í ljósi þess að ógerlegt reyndist að fá Cheyenne til að bera vitni þar sem hún hafði verið lögð inn á geðsjúkrahús á Tahítí .
Niðurstaðan var því sú að ákæra Christian fyrir manndráp og ógætilega meðhöndlun á skotvopni .
Gekkst hann við þeirri sök og var dæmdur í tíu ára fangelsi .
Vildi skipta um hlutverk Marlon Brando sveiflaði veskinu eins og gefur að skilja af þessu tilefni og meðal verjenda Christians var Robert nokkur Shapiro sem gat sér síðar frægð fyrir að fá O.J .
Simpson sýknaðan af morðákæru .
Brando bar vitni við réttarhaldið og bað þar fjölskyldu Drollets innilega afsökunar .
" Gæti ég haft hlutverkaskipti við Dag , myndi ég gera það , " sagði hann meðal annars .
Faðir Drollets , virtur stjórnmála- og bankamaður á Tahítí , hafnaði hins vegar afsökunarbeiðninni með þeim orðum að Brando hefði bersýnilega verið að leika í vitnastúkunni og sonur hans hefði komist upp með morð .
Christian þótti hafa sloppið vel frá verknaðinum en fjölskyldan var þó hvergi nærri búin að bíta úr nálinni .
Christian þurfti að sitja inni og Brando , sem gerst hafði sérlundaðri og hlédrægari með hverju árinu , tók málið afskaplega nærri sér .
Enginn bar þó þyngri byrðar en Cheyenne en Drollet var þrátt fyrir allt stóra ástin í lífi hennar .
Cheyenne var aðeins tvítug þegar unnusti hennar lést og mánuði síðar ól hún soninn Tuki .
Vegna geðrænna vandamála – hún var greind með geðhvarfasýki – og óhóflegrar fíkniefnaneyslu fékk Cheyenne þó ekki forræði yfir drengnum , heldur móðir hennar .
Hún fékk þó að umgangast hann að vild .
Það er til marks um ástand móðurinnar að senda þurfti Tuki í afvötnun strax við fæðingu .
Hópur af brjáluðum fyllibyttum Cheyenne var ekki fyrsti fjölskyldumeðlimurinn til að þjóna Bakkusi en Brando ræðir fjálglega um áfengisneyslu foreldra sinna í endurminningum sínum .
Ekki þótti honum sjálfum sopinn vondur og einhverju sinni lýsti Christian fjölskyldu sinni sem " hópi af brjáluðum fyllibyttum " .
Hægt er að festast , bágt mun úr að víkja .
Cheyenne er sögð hafa verið glatt barn en á unglingsárum tók að halla undan fæti .
Nítján ára slasaðist hún illa í bílslysi , meðal annars í andliti , með þeim afleiðingum að fyrirsætuferill hennar rann út í sandinn .
Talið er að hún hafi rifist heiftarlega við föður sinn í síma áður en hún ók af stað í æðiskasti og velti bílnum .
Brando lét flytja hana til Los Angeles eftir slysið , þar sem hún var meðhöndluð af færustu lýtalæknum .
Mun hann ekki hafa vikið frá sjúkrabeði hennar fyrstu dagana .
Brando er eigi að síður sagður hafa sýnt Cheyenne lítinn áhuga á yngri árum og sjaldan heimsótt hana og bróður hennar , Teihotu , sem er sjö árum eldri , til Tahítí eða fengið þau til sín .
Samt er hún sögð hafa dýrkað föður sinn fram á unglingsár .
Eftir það skiptust á skin og skúrir í sambandi þeirra .
Langaði að deyja Eftir fráfall Drollets seig jafnt og þétt á ógæfuhliðina hjá Cheyenne sem var nokkurn veginn útskúfuð af heimafólki á Tahítí .
Hún flakkaði milli geðsjúkrahúsa og reyndi ítrekað að svipta sig lífi en án árangurs .
" Þegar ég hugsa um Dag , " sagði hún árið 1993 , " langar mig að deyja og vera hjá honum .
" Á páskadag 1995 fékk hún ósk sína loks uppfyllta .
Hengdi sig á heimili móður sinnar á Tahítí meðan sú síðarnefnda var í guðsþjónustu .
Viðbrögð við andláti Cheyenne voru blendin .
Brando brotnaði saman og réðu læknar honum frá því að vera við útförina .
" Marlon grætur svo dögum skiptir þegar hann missir hund .
Þið getið ímyndað ykkur hvernig honum líður núna þegar litla stelpan hans er dáin , " sagði náinn fjölskylduvinur .
Ekki þarf að taka fram að Christian átti ekki heimangengt .
Sorg móður Cheyenne var líka fölskvalaus , að ekki sé talað um Tuki litla sem þá var aðeins fjögurra ára .
Fjölskylda Drollets tók annan pól í hæðina .
Systir hans sagði Cheyenne hafa gert svolítið yndislegt og fallegt – að deyja fyrir ástina .
" Þetta er eins og Rómeó og Júlía .
" Oscar Temaru , bæjarstjóri litla bæjarins á Tahítí , þar sem hún bjó , tók í sama streng .
" Ást hennar á unnusta sínum var takmarkalaus .
Í því er fegurðin fólgin .
" Þeir eru heimspekilegir þarna á Tahítí þykir mér .
Og æðrulausir .
Vel má þó vera að aumingja Cheyenne hafi verið hvíldinni fegin enda þótt hún væri aðeins 25 ára .
Hún var lögð til hvílu við hliðina á sínum heittelskaða með samþykki feðra þeirra beggja .
Sverð voru slíðruð um stund .
Tuki litli orðinn fyrirsæta Tuki litli ólst upp hjá ömmu sinni á Tahítí og vel hefur ræst úr honum .
Hann er nú átján ára og hefur getið sér gott orð sem fyrirsæta .
Var meðal annars andlit hausttískuherferðar Versace fyrir rúmu ári .
Tuki þykir um margt minna á afa sinn á yngri árum en hann hefur engan áhuga á því að leggja leiklistina fyrir sig .
" Afi var leikari , ég er fyrirsæta .
Enda þótt ég vildi leika væri það vonlaust .
Fólk myndi segja : " Hann er eftirbátur afa síns .
" Þess vegna feta ég aðra braut .
" Samband Brandos og Tukis er sagt hafa verið gott en eigi að síður var nafn drengsins hvergi að finna í erfðaskrá leikarans þegar hann lést sumarið 2004 , áttræður að aldri .
Christian Brando var látinn laus úr fangelsi árið 1996 vegna góðrar hegðunar .
Það hafði verið á brattann að sækja allt hans líf enda var hann brenndur af hatrammri forræðisdeilu foreldra sinna .
Henni lauk með því að Brando fékk forræðið þegar Christian var þrettán ára .
Ekki hafði leikarinn þó mikinn tíma fyrir son sinn sem ólst að mestu upp hjá fóstrum og þjónum .
Í örvæntingu sinni réð móðirin , leikkonan Anna Kashfi , menn til að ræna Christian meðan Brando var erlendis að taka upp hina sögufrægu mynd Síðasti tangó í París árið 1972 .
Þegar hún gat ekki greitt uppsett verð héldu ræningjarnir sem leið lá til Mexíkó með drenginn þar sem einkaspæjarar á vegum Brandos björguðu honum úr prísundinni .
Eftir það fékk Kashfi lítið að umgangast son sinn .
Christian varði miklum tíma á Tahítí þar sem hann hnýttist Cheyenne systur sinni , sem var ellefu árum yngri , sterkum böndum .
Dauði hennar varð honum því mikið áfall .
Á yngri árum reyndi hann fyrir sér sem leikari í Hollywood en sá ferill varð endasleppur .
Tengdist öðru mannsláti Það var mál manna að Christian hefði haft gott af tukthúsdvölinni , hann væri nýr og betri maður .
Ekki leið þó á löngu uns hann fléttaðist inn í annað mannslát .
Bonnie Lee Bakley , eiginkona leikarans Roberts Blakes , fannst þá myrt og var Blake grunaður um verknaðinn .
Við rannsókn málsins kom aftur á móti í ljós að Bakley hafði haldið við Christian Brando og hélt því fram að stúlkubarn , sem hún ól ári áður , væri hans .
Stökk varnarteymi Blakes á þetta og tefldi m.a. fram upptöku þar sem Christian heyrist segja : " Þú ert heppin .
Þú veist , ég meina , ekki frá mínum bæjardyrum séð , en þú ert heppin að það er enginn þarna úti sem vill skjóta þig í höfuðið .
" Ekki tókst þó að bendla Christian frekar við málið , auk þess sem DNA-rannsókn leiddi í ljós að Blake átti barnið .
Var Blake dreginn fyrir dóm vegna morðsins en fundinn sýkn saka .
Fjölskylda Bakleys höfðaði þá einkamál á hendur honum og þar var hann dæmdur til að greiða skaðabætur .
Lagði hendur á eiginkonuna Enn komst Christian í kast við lögin í janúar 2005 þegar hann var sakfelldur fyrir að leggja hendur á þáverandi eiginkonu sína , Deboruh Presley , sem kveðst vera laundóttir sjálfs kóngsins .
Hlaut hann þriggja ára skilorðsbundinn dóm og var gert að fara í áfengis- og fíkniefnameðferð .
Parið skildi í júní sama ár og í desember kærði Presley Christian fyrir ofbeldi og morðhótanir í sinn garð og þrettán ára dóttur sinnar .
Dómsátt varð í því máli .
Christian Brando veiktist skyndilega af lungnabólgu í byrjun síðasta árs og var lagður inn á sjúkrahús .
Þar lá hann milli heims og helju í hálfan mánuð áður en hann tapaði því stríði , 49 ára að aldri .
Christian var lagður til hvílu í Kalama í Washington , þar sem hann bjó síðustu árin .
Í minningarorðum sínum gerði presturinn frægðina að umtalsefni .
" Við sem þjóðfélag höfum gert frægu fólki sérstaklega erfitt fyrir .
Drottinn , hann átti erfitt líf , virkilega erfitt , en það á við um býsna marga sem fæðast inn í frægð .
" Já , það er sannarlega ekkert grín að eiga við frægð að stríða .
Fjöllyndur og frjósamur Marlon Brando var fjölþreifinn til kvenna – og sumar heimildir segja karla líka – enda með myndarlegri mönnum , alltént á yngri árum .
Með aldrinum varð hann heldur mjúkur fyrir smekk margra .
Leikarinn sáði fræi sínu líka með markvissum hætti , átti eigi færri en átta börn með fjórum konum og ættleiddi þrjú til viðbótar .
Christian ( f. 1958 ) var elstur en móðir hans var leikkonan Anna Kashfi .
Þau Brando skildu skömmu eftir fæðingu Christians .
Tvö börn átti hann með annarri eiginkonu sinni , mexíkósku leikkonunni Movita Castaneda , sem var sjö árum eldri en Brando .
Þau eru Miko Castaneda Brando ( f. 1961 ) og Rebecca Brando Kotlinzky ( f. 1966 ) .
Miko var um árabil lífvörður söngvarans sérlundaða Michaels Jacksons og það var einmitt hann sem slökkti í kappanum þegar hárið á honum stóð skyndilega í ljósum logum við gerð auglýsingar um árið .
Við tökur á kvikmyndinni Uppreisnin á Bounty kynntist Brando tahítísku blómarósinni Tarita Teriipia en hún lék einmitt stúlkuna sem heillaði Fletcher Christian upp úr skónum í myndinni .
Hún ól honum börnin Simon Teihotu Brando ( f. 1963 ) og hina ólánsömu Tarita Cheyenne Brando ( f. 1970 ) .
Teihotu býr nú einn á eyjunni Tetiaroa sem faðir hans keypti á sjöunda áratugnum .
Cheyenne heitir eftir indíánaættbálki í Ameríku en sem kunnugt er barðist Brando áratugum saman fyrir auknum réttindum frumbyggjum til handa .
Frægt er þegar hann sendi unga indíánastúlku til að veita Óskarsverðlaununum , sem hann fékk fyrir leik sinn í Guðföðurnum , viðtöku .
Var að fram að sjötugu Brando og Teriipia skildu árið 1972 og enda þótt hann kvæntist ekki aftur bætti leikarinn sex börnum í sarpinn .
Þrjú þeirra eru ættleidd , Petra Brando-Corval ( f. 1972 ) , Maimiti Brando ( f. 1977 ) og Raiatua Brando ( f. 1982 ) .
Þá átti hann þrjú börn með húshjálp sinni til margra ára , Maria Christina Ruiz .
Þau eru Ninna Priscilla Brando ( f. 1989 ) , Myles Jonathan Brando ( f. 1992 ) og Timothy Gahan Brando ( f. 1994 ) .
Þegar Timothy karlinn leit fyrst dagsins ljós var faðir hans orðinn sjötugur .
Fjölskyldan hefur tekið miklum breytingum gegnum árin og er nema von að Christian hafi einu sinni látið hafa eftir sér að það fyrsta sem hann segði jafnan þegar hann settist við morgunverðarborðið á heimili föður síns væri : " Fyrirgefðu , hver ert þú ? " 