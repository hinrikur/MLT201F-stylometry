Eftir Bergþóru Njálu Guðmundsdóttur ben@mbl.is " MEÐ þessu vill hópur , sem tengist okkur , koma á framfæri þöglum skilaboðum um friðsamlegar breytingar en gagngerar en einnig nýtt upphaf .
Hvítt er ekki bara litur friðarins heldur táknar einnig óskrifað blað , " segir Ólína Þorvarðardóttir , einn forsvarsmanna Nýs lýðræðis , um hvíta borða sem blöktu á ljósastaurum , skiltum , brúm og víðar í höfuðborginni í gærmorgun .
Hópurinn setti í gang undirskriftasöfnun á netinu í fyrradag þar sem skorað er á Alþingi og forseta að mynda utanþingsstjórn og boða til stjórnlagaþings sem semja myndi nýja stjórnarskrá .
" Við teljum að stjórnmálaflokkarnir njóti ekki lengur trausts til að stjórna landinu , " segir Ólína .
" Þeir gætu hins vegar myndað utanþingsstjórn með aðilum utan Alþingis til að stjórna landinu á meðan boðað er til stjórnlagaþings .
" Kjörgengi á þingið ættu allir kjörgengir menn nema forseti , ráðherrar og þingmenn .
Hún segir að nýja stjórnarskráin myndi leggja grunn að nýju lýðveldi á Íslandi með nýrri kosningalöggjöf þar sem yrði skýr aðgreining milli framkvæmdavalds , löggjafarvalds og dómsvalds .
" Löggjafarvaldið hefur sitt hlutverk sem er mikilvægt en það á ekki að vasast í öllu , s.s. framkvæmdavaldinu eins og það gerir núna með því að sitjandi ráðherrar eru allir alþingismenn .
" Í hnotskurn » Auk Ólínu eru Njörður P. Njarðvík , Tryggvi Gíslason og Birgir Björgvinsson í forsvari fyrir Nýju lýðveldi .
» Hópurinn vill m.a. endurskoðun á kosningareglum og kjördæmaskipan .
» Á heimasíðunni www.nyttlydveldi.is segir að framtakinu sé ætlað að mynda þverpólitíska breiðfylkingu um markmið áskorunarinnar .
» Margir góðir og vel metnir Íslendingar hafi komið að undirbúningi málsins .
