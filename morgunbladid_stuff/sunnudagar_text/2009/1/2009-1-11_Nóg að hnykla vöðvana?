Eftir Kristján Jónsson kjon@mbl.is Geysifjölmenn mótmæli hefjast á næsta ári í iðnaðarborg úti á landsbyggðinni í kjölfar fjöldauppsagna í stærstu verksmiðju borgarinnar .
Yfirvöld reyna með fálmkenndum hætti að hafa hemil á mótmælunum .
Ofbeldi breiðist út og nær að lokum til Moskvu .
Frásögnin birtist í rússneska blaðinu Vedomostí í nóvember og var hugarsmíð félagsfræðingsins Jevgenis Gontmakhers .
En ráðamönnum fannst uppátækið alls ekki saklaust og eftirlitsráð fjölmiðla sendi blaðinu viðvörun , sagði það æsa upp ofstækismenn .
Gontmakher var hissa .
En hann segir þó hættuna raunverulega og fara vaxandi .
" Þeir eru áhyggjufullir og eiga að vera það , " segir hann .
Rússar hafa á síðustu árum reynt að nýta betri efnahag til að endurheimta stöðu sína sem stórveldi , stundum er ekki hægt að lýsa aðferðunum sem öðru en fautaskap .
Nóg er að minna á stríð gegn Georgíu , árás á tölvukerfi Eistlendinga og hótanir í garð Úkraínumanna vegna gasdeilna .
Um leið ýta þeir undir ótta þessara gömlu undirsáta sinna sem reyna sem ákafast að komast í skjól hjá Vesturveldunum .
En aukinn efnahagsmáttur Rússlands hefur reynst byggður á ótraustum grunni .
Kreppan hefur lent harkalega á efnahag landsins en útflutningur Rússa er aðallega gas , olía og ýmsar hrávörur .
Verðlag á þessum vörum hefur hrapað á fáeinum mánuðum .
Vopnasala gefur mikið í aðra hönd en dugar ekki til og metuppskera af hveiti virðist ekki ætla að hjálpa neitt vegna verðfalls á hveiti á heimsmörkuðum .
" Ef olíufatið fer niður fyrir 20 dollara [ á heimsmarkaði ] verður bylting , " hefur vefritið Moscow News eftir stjórnmálaskýrandanum Vladímír Príbílovskí .
Óvissan er mikil og Rússar eru hræddir .
Stórfyrirtæki hafa skuldsett sig gríðarlega með erlendu fé .
Þótt safnað hafi verið meira en 500 milljörðum dollara af erlendum gjaldeyri í varasjóð er farið að ganga hratt á hann , svo mikla aðstoð hafa fyrirtækin þurft til að hrynja ekki .
Hlutabréf orkurisans Gazprom hafa hrapað um 76% á einu ári , spáð er gjaldþroti hjá hundruðum banka og fé streymir nú hratt úr landi , verðbólga er 15% .
Um 700 rússneskar stórborgir byggja atvinnulíf sitt nær alveg á einu fyrirtæki eða atvinnugrein , fyrirkomulagi sem er arfur frá miðstýringaráráttu sovéttímans .
Fari það í þrot er enginn bakhjarl eftir á staðnum .
Ímynd helsta leiðtoga landsins , Vladímírs Pútíns forsætisráðherra , hefur beðið hnekki .
En þarf hann að óttast kjósendur ? Ekki benda kannanir til þess , í nóvember sögðust 59% treysta honum vel .
En staðan getur breyst snögglega .
Og fjórði hver aðspurðra sagðist annaðhvort vera búinn að missa vinnuna , launin hafa verið lækkuð eða tafir orðið á útborgun þeirra .
Almenningur naut líka góðærisins Pútín og menn hans eru sakaðir um að hafa með braski og mútuþægni rakað saman tugum milljarða dollara í uppsveiflunni undanfarin ár sem stafaði að mestu af hækkandi olíuverði .
En þeim hefur líka tekist að tryggja að þorri almennings nyti í einhverjum mæli góðærisins , nokkuð sem ekki tókst í valdatíð Borís Jeltsíns .
Enginn veit hvað gerist ef Pútín hættir að geta skaffað .
Þegar er farið að bera á mótmælum vegna kreppunnar , m.a. vegna hækkunar tolla á innfluttum bílum sem er afar óvinsælt vegna þess að margir vilja útlenda bíla .
Þeir bila minna en rússneskir .
En stjórn Pútíns vill bæta stöðu innlendra bílaverksmiðja með tollvernd og stjórnvöld börðu mótmælin niður .
Í fyrsta sinn í átta ár heyrast nú kröfur um breytta stjórnarhætti frá öðrum en einangruðum flokkum stjórnarandstæðinga .
Nýlega voru fjöldamótmæli í Vladívostok .
Auk þess að andmæla bílatollunum var m.a. krafist afsagnar Pútíns , afnáms ritskoðunar , að hætt yrði við að lengja kjörtímabil þingmanna og forseta , afnumin yrðu ný ákvæði um landráð er gefa yfirvöldum mun víðtækari rétt til að kæfa andóf .
Dímítrí Medvedev , lögfræðingur og Rússlandsforseti í skjóli Pútíns , sagði nýlega yfirmönnum lögreglunnar í Sankti Pétursborg að ef einhver reyndi að " misnota afleiðingar fjármálakreppunnar ...
verða menn að grípa inn , kæra þá fyrir glæpinn .
Annars verður ekki röð og regla .
" Dasaður risi – en með vígtennur ER raunveruleg hætta á að stjórnvöld í Moskvu beiti á ný hervaldi til að tryggja hagsmuni sína , eins og þau gerðu í Georgíu í fyrra ? Skiptar skoðanir eru um þessi mál en margir benda á að rússneski herinn sé varla fær um að heyja styrjöld gegn ríki sem hafi einhverja hernaðarlega burði .
Hann er risi á brauðfótum .
Hernaðarlega ógnin felst fyrst og fremst í því að Rússland er annað mesta kjarnorkuveldi heims .
En slík vopn geta menn aðeins notað ef allt annað þrýtur , þau eru örvæntingarvopn .
Kjarnorkuflaugarnar eru fremur baktrygging en raunveruleg vopn .
Ósigur Georgíumanna stafaði fremur af mistökum þeirra en yfirburðum Rússa , að sjálfsögðu var liðsmunurinn líka gífurlegur .
Rússar gátu ekki einu sinni útvegað hermönnum sínum nætursjónauka til að geta athafnað sig að næturlagi , búnað sem er sjálfsagður í nútímaherjum á vígvelli .
Og alkunnugt er að siðferðisþrek rússneskra hermanna er ekki upp á marga fiska , þeir kvarta sáran undan fantaskap yfirmanna og skorti á nær öllum helstu nauðsynjum .
Spilling veldur því að sögn heimildarmanna að allt að helmingur fjárframlaga til varnarmála endar í vösum embættismanna .
Þeir sem einhvers mega sín í Rússlandi Pútíns beita mútum til að losna við herþjónustu .
Samt vara sérfræðingar við því að útiloka hernaðarævintýri .
Fyrir því sé gömul hefði í Kreml að neyta aflsmunar í samskiptum við veikari grannþjóðir , hefð sem er miklu eldri en kommúnisminn .
Hrokinn sem stundum skín í gegn í tali Pútíns bendir til þess að valdbeiting sé ekki óhugsandi .
Atburðarásin Þrír vestrænir sérfræðingar um málefni Rússlands , Denis Corboy , William Courtney og Kenneth Yalowitz , rituðu nýlega grein í International Herald Tribune um samskiptin við Rússa .
Hvöttu þeir vesturveldin til að telja þá á að fá útrás fyrir metnað sinn sem stórveldi með friðsamlegri hætti en einnig yrði að treysta betur öryggi grannríkja þeirra .
" Grannarnir geta ekki einir stöðvað rússneska herinn .
Við verðum að fá Moskvustjórnina til að óttast kostnaðinn og efast um að nokkur árás sem menn láta sér detta í hug muni bera árangur .
" Hvernig bregst Pútín við ef þjóðin fer að ókyrrast fyrir alvöru ? Klassísk aðferð í löndum einræðisherra er að reyna að sameina þjóðina að baki sér með því að búa til óvin .
" Föðurlandið er í hættu ! " er ákall sem oft dugar vel þegar menn vilja beina athyglinni frá innanlandsvanda .
Smástríð er freistandi .
Um leið er hægt að herða tökin , bæla niður allt andóf með þeim rökum að þeir sem brjóti samstöðuna gangi erinda óvinarins .
Pútín og menn hans hafa að vísu öflug tök á efnahagslífinu og ráða nær alveg yfir fjölmiðlum en gætu viljað meira .
Pútín hefur þegið með þökkum smjaður fjölmiðla sem flestir eru annaðhvort í eigu ríkisins eða mjög háðir því .
Ímynd sterka mannsins hefur verið undirstrikuð með ýmsum hætti og stundum furðulegum .
Ríkissjónvarpið rússneska lýsti því í fyrra er Pútín bjargaði sjónvarpsmönnum úr lífsháska í Síberíu þegar tígrisdýr slapp úr beisli sínu .
Hann skaut kúlu með deyfilyfi í dýrið , festi síðan á það hálsgjörð með gervihnattasendi – og kyssti tígurinn á vangann ! Kynþokki leiðtogans er mærður .
Ungliðahreyfing flokks Pútíns hefur selt nærbuxur fyrir konur með áletruninni " Ég er með þér , Vova [ Vladímír ] " .
