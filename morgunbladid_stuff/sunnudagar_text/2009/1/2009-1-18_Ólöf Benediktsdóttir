Ólöf Benediktsdóttir , menntaskólakennari , fæddist í Reykjavík 10. október 1919 .
Hún lést á Hjúkrunarheimilinu Skógarbæ 30. desember síðastliðinn og var útför hennar gerð frá Dómkirkjunni í Reykjavík 9. janúar .
Mér er ljúft og skylt að minnast föðursystur minnar Ólafar Benediktsdóttur sem lést hinn 30. des sl. Ég minnist hennar fyrst á síðari árum seinni heimsstyrjaldarinnar , þegar hún bjó á efri hæð á Skólavörðustíg 11a í húsi foreldra sinna sem bjuggu á neðri hæðinni .
Þar bjó hún ásamt Guðjóni Kristinssyni fyrri eiginmanni sínum og dóttur þeirra Guðrúnu , sem fæddist 1941 en lést á sl. ári eftir erfið veikindi .
Á þessum árum átti ég heima á Laugavegi 18 , en fjölskylda okkar flutti þaðan árið 1948 en þá var ég tíu ára .
Þar sem ég var þremur árum eldri og reyndari en Guðrún litla frænka mín fékk ég stundum það verk að passa hana .
Oftast héldum við okkur í garðinum á Skólavörðustíg en ég minnist þess enn að hafa farið með Guðrúnu að sýna henni kolakranann við höfnina .
Spennandi leiksvæði var í og við kolabinginn .
Ég fékk litlar þakkir þegar ég skilaði Guðrúnu heim og við bæði þakin kolaryki .
Ekki er hægt að nefna Ólöfu án þess að nefna Guðrúnu tvíburasystur hennar en þær voru eineggja tvíburar og svo líkar á yngri árum að nánir ættingjar áttu erfitt með að þekkja þær í sundur .
Þær voru afar nánar meðan báðar lifðu , en Guðrún lést fyrir 12 árum .
Þær systur voru mér hlýjar og umhyggjusamar alla ævi og vildu alltaf fá koss á kinnina þegar við hittumst .
Seinni maður Ólafar var Páll Björnsson hafnsögumaður og eignuðust þau dæturnar Önnu og Ragnhildi .
Ólöf átti langan og farsælan feril sem menntaskólakennari við Menntaskólann í Reykjavík .
Það gladdi hana þegar gamlir nemendur hennar sýndu henni þakklæti fyrir árangursríka kennslu .
Að leiðarlokum vil ég þakka Ólöfu fyrir velvildina og ræktarsemina sem hún sýndi mér og mínum alla tíð .
Afkomendum hennar og fjölskyldu bið ég allrar blessunar .
Benedikt Sveinsson .
