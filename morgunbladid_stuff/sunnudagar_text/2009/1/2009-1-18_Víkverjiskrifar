Víkverji er mjög ánægður með þjónustu um borð í flugvélum Icelandair .
Þegar Víkverji fór til London á dögunum nýtti hann sér reyndar ekki tæknibúnað um borð til að horfa á kvikmyndir eða hlusta á tónlist .
Eftir á að hyggja botnar Víkverji ekkert í hugsunarleysi sínu en hefur sér til afsökunar að þetta var morgunflug og Víkverji er alllangt frá sínu besta fyrir klukkan ellefu á morgnana og hefur þá mjög takmarkaða orku í að horfa á langar kvikmyndir .
Víkverji hugsaði því mest um það á leið til áfangastaðar hversu gott væri að flugtíminn væri ekki mjög langur .
Í bakaleiðinni , í kvöldflugi , horfði Víkverji hins vegar á eina og hálfa kvikmynd .
Þar sem hann er gríðarlega mikill kvikmyndaaðdáandi ljómaði hann allan tímann þótt myndirnar væru nokkuð frá því að falla fullkomlega að smekk hans .
Sú fyrri var nýjasta Indiana Jones-myndin sem Víkverja fannst líða fyrir of mikið tæknibrölt .
Samt var Harrison Ford nokkuð flottur og svo var Cate Blanchett í myndinni og Víkverji dáir hana .
Þess vegna var þetta allt í góðu lagi .
Seinni myndin var Dreamgirls sem var alveg þokkaleg og þá sérstaklega vegna leiks Jennifer Hudson sem fékk Óskarsverðlaun fyrir leik sinn .
Vélin lenti áður en þeirri mynd lauk en Vikverji vonast til að geta lokið áhorfi næst þegar hann flýgur með Icelandair .
Víkverji hefur löngum verið nokkuð flughræddur en fann nær ekkert fyrir þeirri hræðslu í heimferðinni þar sem mestur tíminn fór í kvikmyndaáhorf .
Hann mun sannarlega nýta sér góða þjónustu Icelandair í næstu flugferðum sem vonandi verða sem flestar .
Víkverji veit nefnilega fátt skemmtilegra en að koma til útlanda og af því hann er vanafastur flýgur hann alltaf með sama flugfélagi .
Það er því býsna gott að vita til þess að það fyrirtæki veitir góða þjónustu .
