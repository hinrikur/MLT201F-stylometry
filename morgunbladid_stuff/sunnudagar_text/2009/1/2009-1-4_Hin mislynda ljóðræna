Yfirlitssýning á verkum bandaríska alþýðulistamannsins James Castles í listasafni Fíladelfíuborgar hefur vakið mikla athygli á umliðnum vikum .
Augu margra hafa opnast fyrir umfangsmiklu og hugmyndaríku höfundarverki þessa huldumanns sem er löngu látinn og þekkti ekki aðra leið til að hafa samskipti við umheiminn en að teikna myndir .
Eftir Orra Pál Ormarsson orri@mbl.is Breidd og næmi verkanna er yfirþyrmandi , skrifar Karen Wilkin , myndlistargagnrýnandi The Wall Street Journal , um yfirlitssýningu á verkum bandaríska alþýðulistamannsins James Castles í listasafni Fíladelfíu og klykkir út með því að hann hafi án efa skipað sér á bekk með helstu risum samtímateikningar .
Falleg orð .
Synd að þau skuli fyrst rata á prent þremur áratugum eftir að Castle lést óþekktur og einangraður í fásinninu í Boise-dalnum .
Castle fæddist heyrnarlaus .
Hann óx úr grasi á litlum bóndabæ í Idaho og heimildir herma að hann hafi varið fimm árum í heyrnleysingjaskóla .
Námið þar virðist þó hafa verið til málamynda því hvorki lærði Castle að tala né lesa .
Ættingjar hans fullyrða að hann hafi ekki verið mállaus en aldrei lært að mynda orð .
Táknmál þekktist ekki á þessum tíma og heyrnarlausu fólki var kennt að lesa af vörum .
Það virkaði ágætlega fyrir fólk sem misst hafði heyrnina en var þrautin þyngri fyrir fólk sem aldrei hafði heyrt .
Castle þótti snemma afbrigðilegur í háttum og var fyrir vikið álitinn þroskaheftur .
Læknar sem í seinni tíð hafa kynnt sér sögu hans gera því hins vegar skóna að hann hafi haft fulla greind en verið einhverfur .
Dæmdur til einangrunar Tjáskipti gengu treglega og foreldrar Castles gáfust fljótt upp á því að láta hann hjálpa til við búskapinn .
Hann kom heldur hvorki að gagni á pósthúsinu né í versluninni sem fjölskyldan rak .
Castle var dæmdur til einangrunar á háalofti býlisins .
Þar tók hann upp á því að teikna .
Aðföng voru ekki sótt yfir lækinn .
Castle bjó til blýanta úr spýtum og trjágreinum og blekið samanstóð af sóti og munnvatni .
Pappírinn var af ýmsu tagi , hann notaðist við heildsölupakkningar , pappa , sígarettupakka og afdankaðar bækur , svo eitthvað sé nefnt .
Með tímanum fór Castle líka að búa til myndabækur og hanna og smíða húsgögn og fleiri nytjamuni .
Talið er að eftir hann liggi um tuttugu þúsund smíðisgripir .
Wilkin talar um ásækið myndmál í skrifi sínu en Castle hefur þurft að láta hugann reika við sköpunina enda tilvera hans æði fábrotin .
En eins og gefur að skilja var býlið hans helsta yrkisefni fyrstu árin , einkum hlaðið .
Oftar en ekki voru þó dularfull tótem á sveimi yfir bóndabænum og útihúsunum sem Castle teiknaði af natni .
Það vekur aftur á móti athygli Wilkins að fígúrur eru yfirleitt flatar og fjarlægar í teikningum Castles .
Það gæti bent til þess að listamaðurinn hafi haft betri skilning á dauðum hlutum og tengt betur við þá en mannfólkið .
Listfræðingar segja talsverðan húmor í verkum Castles en líka mikla sorg , einkum í sjálfsmyndunum .
Á einni slíkri getur að líta Castles handalausan og verkfæralausan eftir að honum var vísað úr skóla .
Hvað skyldi þessi duli maður hafa viljað segja umheiminum ? Þegar Castle var 25 ára flutti fjölskyldan búferlum í Boise-dalinn og þar bjó hann allt til æviloka .
Upp á yfirborðið Fjölskylda Castles lét sér fátt um listsköpunina finnast en dró heldur ekki úr honum kjarkinn .
Á sjötta áratugnum , þegar Castle var á sextugsaldri , fór ungur frændi hans , Robert Beach , hins vegar að sýna verkum hans áhuga .
Hann bar sýnishorn undir listfræðinga í Portland og fékk mjög jákvæð viðbrögð .
Í kjölfarið kom list Castles upp á yfirborðið og haldnar voru sýningar í Washington , Oregon , Kaliforníu og Idaho .
Aðstandendur Castles fögnuðu þessum áhuga í fyrstu en smám saman fóru þeir að vantreysta listmiðlurum og sýningarstjórum sem áttu til að búta verkin niður eða skila ekki óseldum verkum .
Þá var það Castle fjötur um fót að það þótti ekki sérlega fínt í bandarískum listheimi á þessum árum að vera sjálfmenntaður .
Listaverkakaupendur hvorki þekktu né skildu slíka list .
Fyrir vikið staldraði Castle stutt við á yfirborðinu í það skiptið .
Hann hélt hins vegar áfram að vinna að list sinni í ró og næði allt til dauðadags 1977 .
Eftir andlátið lá fjöldi verka um árabil undir skemmdum .
Árið 1994 urðu hins vegar straumhvörf þegar ákveðið var að efna til sýningar á meira en fimmtíu bókverkum eftir Castle í Bókamiðstöð Idaho í Boise .
Féll hún í frjóan jarðveg og voru ættingjar Castles í kjölfarið hvattir til að fá sér miðlara , láta skrá verk hans og koma þeim í viðunandi geymslur .
Eftir þetta beindist kastljósið á ný að bókverkum Castles og voru þau sýnd víðsvegar um Bandaríkin á tíunda áratugnum við góðar undirtektir .
Snilligáfan staðfest Árið 2000 óx vegur Castles enn þegar verk hans voru sýnd á einkasýningum í Teiknimiðstöðinni og Knoedler-galleríinu í New York .
Þá átti hann verk á umfangsmikilli samsýningu í MoMA skömmu síðar .
Við þetta opnuðust augu margra fyrir snilligáfu hans sem yfirlitssýningin í Fíladelfíu virðist staðfesta .
Listheimurinn í Bandaríkjunum hefur tekið James Castle í sátt og hróður hans borist víðar um lönd .
Mörgum spurningum er þó enn ósvarað um þennan huldumann og Ann Percy , sem setti upp sýninguna í Fíladelfíu , segir þurfa að rannsaka höfundarverk hans betur .
Varði hún þó rúmum þremur árum í verkefnið .
Wilkin botnar heldur ekkert í því hvernig maður sem hvorki heyrði né talaði og hlaut enga formlega listkennslu gat náð svona góðu og persónulegu valdi á forminu .
" Við þessu eru engin svör en þegar upp er staðið skiptir það engu máli .
Hjartnæm saga hans kallar á athygli okkar .
Það gerir líka hin mislynda ljóðræna í verkum hans .
" 