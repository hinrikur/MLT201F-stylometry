Jón Guðmundsson fæddist í Reykjavík 8. mars 1926 .
Hann lést á líknardeild Landspítalans í Kópavogi 2. desember síðastliðinn og fór útför hans fram frá Fossvogskirkju 12. desember .
Ég kynntist Jóni fyrst þegar hann hóf störf í Vatnsvirkjanum .
Áður hafði ég kynnst dóttur hans Kristínu og Sveinbirni hennar manni .
Jón hafði lengi unnið við pípulagnir áður en hann hóf störf í Vatnsvirkjanum .
Hann vann lengst af hjá Helga og Magnúsi sf. Þegar það fyrirtæki hætti starfsemi sinni að mestu var það sjálfgefið að Jón kæmi til okkar í Vatnsvirkjann .
Jón fann strax hvar hans kraftar nýttust best .
Hann vildi ekki standa bak við búðarborðið og selja fittings og slá inn vörunúmer í tölvurnar .
Það væri gáfulegra að sjá um vörusendingar út á land og annast snittingar á rörum og þess háttar .
Ef strákarnir við afgreiðsluna lentu í vandræðum þá væri alltaf hægt að gefa þeim góð ráð .
Þegar sumarbústaðareigendur lentu í vandræðum og vantaði ráðleggingar þá var oft kallað á kallinn og hann reddaði málunum .
Jón var þannig maður að það líkaði öllum vel við hann .
Hann var ætíð kátur og hress .
Þegar Jón brosti þá gátum við hinir ekki annað en brosað líka .
Fyrrum samstarfsmenn Jóns í Vatnsvirkjanum kveðja nú góðan dreng .
Ég fór nokkrum sinnum heim til Jóns og Vigdísar í Hraunbæinn .
Þar var auðséð hvað þau voru stolt af hvort öðru og hversu vænt þeim þótti um hvort annað .
Á þessari kveðjustund viljum við Kristín kona mín þakka fyrir að fá að kynnast góðum manni .
Við sendum Vigdísi og fjölskyldu innilegar samúðarkveðjur .
Magnús Björn .
