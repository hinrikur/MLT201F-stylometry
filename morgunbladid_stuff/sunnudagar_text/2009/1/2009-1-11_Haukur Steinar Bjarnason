Haukur Steinar Bjarnason fæddist í Túnsbergi á Húsavík 27. ágúst 1930 .
Hann lést á Heilbrigðisstofnun Suðurnesja 23. desember síðastliðinn og fór útför hans fram frá Keflavíkurkirkju 6. janúar .
Elsku afi , ég sit hérna og hugsa um öll þau yndislegu ár sem ég fékk að eiga með þér og finn að þeirra á ég eftir að sakna sárt .
Það er nóg að hugsa um hlátur og gleði þá kemur þú fyrst upp í huga minn .
Þú varst alltaf brosandi og sást alltaf spaugilegu hliðarnar á öllum málum líðandi stundar .
Þú varst með mjög sterkar skoðanir á leiðtogum okkar lands og var mjög gaman að koma til þín og hlusta á hvað þú hafðir um þá að segja hverju sinni .
Alltaf kom ég brosandi út frá þér , full af þínum skoðunum um þá og hvernig hlutirnir ættu að vera og þú lést okkur alveg vita ef þú varst ekki sáttur við ákvarðanir leiðtoganna .
Þú elskaðir að horfa á enska boltann og fylgjast með Ásgeiri í boltanum og varst mjög stoltur af honum , eins og öllum þínum börnum , barnabörnum og barnabarnabörnum .
Fjölskyldan skipti þig miklu máli og þú vildir alltaf að öllum liði vel og þú sagðir einu sinni við mig að það að eiga góða fjölskyldu væri það dýrmætasta sem við ættum og þessum orðum þínum mun ég aldrei gleyma .
Árið 2006 skall áfallið á , þú greindist með illvígan sjúkdóm og vildir þú bara leyfa náttúrunni að sjá um þig , engin læknavísindi og þú fékkst að vera hjá okkur í 2 heil yndisleg ár í viðbót .
En svo kom kallið og nú ertu hjá vini þínum , eins og þú kallaðir hann .
Eftir að þú veiktist hafðir þú miklar áhyggjur af ömmu , að hún myndi ekki standast álagið , en amma mín , þessi litla sterka og yndislega kona , stóð eins og klettur við hliðina á þér allt til enda .
Lífsförunauturinn þinn til 56 ára á um sárt að binda og lofa ég þér því , elsku afi minn , að ég skal hugsa vel um hana fyrir þig .
Kveð ég yndislegan afa og góðan vin .
Takk fyrir allt , elsku afi .
Ó , allt það gott , sem gafst mér þú , þín geymi máttug höndin nú og blessi mig og mína .
Þitt auglit blítt um árið nýtt oss öllum láttu skína .
( Sig .
Jónsson frá Presthólum .
) Þín Aðalheiður Erla .
Elsku afi , ég man , ég man er ég var lítill strákur að koma í heimsókn , alltaf tókstu á móti mér opnum örmum brosandi og glaður að sjá mig .
Þú varst duglegur maður , hefur alltaf unnið hörðum höndum .
Ég man þegar þú varst með útgerð , alltaf nóg að gera , alltaf verið að fiska , þú hafðir unun af allri þessari sjómennsku og stússi .
Ég man þegar ég var polli í vinnu hjá þér , ég var að mála bátana með fimmtíu krónur á tímann , það þóttu góð laun fyrir polla eins og mig á þeim tíma .
Einhverjum árum síðar ákvaðst þú svo að selja útgerðina og fara út í verkun , saltfiskverkun , þú hefur svo sannarlega haft sanna sjómennsku og íslenskt blóð þér í æðum .
Þú varst góður stjórnandi , ábyggilegur , kraftmikill , góðhjartaður og fyndinn , já ekki vantaði húmorinn í þig .
Nú á seinni árum hefur þú þurft að berjast við veikindi þín .
Þú skildir aldrei hvað fólk væri að kveinka sér yfir þessu , þú sagðir bara að þetta væri gangur lífsins og öll þyrftum við að deyja einhvern tímann .
Þú sagðir að alla vega væri eitt á hreinu , að þegar þú værir dáinn mundi presturinn blessa þig og hreinsa og þá kæmist þú upp og svo hlóstu .
Þú hafðir alveg einstakt dálæti á barnabörnum og barnabarnabörnum þínum , þér þótti gaman að fá þau í heimsókn og bauðst þeim jafnvel upp á súkkulaði .
Þú hafðir líka alveg einstakan áhuga á enska boltanum , þegar hann var í gangi þá varst þú bara kominn inn í tækið og mættur á völlinn .
Oft voruð þið nokkrir samankomnir yfir boltanum til að hvetja ykkar lið , það var aldeilis stemning .
Þú hafðir líka mikla unun af að fara út að keyra , skutlast með ömmu út í búð eða bara bjóða henni á rúntinn .
Þú varst alltaf snyrtilega til fara , sparibuxur , skyrta og jakki , það fór þér vel .
Þú gast ætíð rifist út af pólitík og varst sko með skoðanir þínar á hreinu og sast ekki á þeim , já og ekki voru nú fögur hljóðin um ríkisstjórnina , Davíð og þessa blessuðu kreppu .
Þvílíkt stjórnleysi , brask og svindl og hvernig væri hægt að fara með landann .
Jæja , elsku besti afi , þú ert búinn að standa þig betur en bestu hetjur í öllu þínu , ég bið og vona að þér líði betur og hafir það gott .
Ég dáist að þér , elsku vinur , blessuð sé minning þín .
Þakka þér ! Ég gæti hrópað orðin af hæstu tindum svo allur heimurinn heyrði .
Ég gæti málað þau þvert yfir himininn svo veröldin sæi .
Ég gæti steypt þau í brons svo þau yrðu öllum áþreifanleg .
En hvernig sem ég tjái þakkir mínar er engin leið til að lýsa hve þakklátur ég er fyrir þig ! Kær kveðja , Þórir Sveinbjörnsson og fjölskylda .
