4. janúar 1891 Konráð Gíslason málfræðingur lést , 82 ára .
Hann var einn Fjölnismanna og brautryðjandi í íslenskri orðabókargerð .
Sigurður Nordal prófessor sagði : " Það sem Jónas Hallgrímsson hefur skrifað og Konráð samþykkt , það kalla ég íslensku .
" 4. janúar 1917 Ríkisstjórn Jóns Magnússonar tók við völdum , en þetta var fyrsta íslenska ráðuneytið .
Aðrir ráðherrar voru Sigurður Jónsson og Björn Kristjánsson .
Sigurður Eggerz kom í stað Björns í ágúst 1917 .
Stjórnin sat til 25. febrúar 1920 en þá myndaði Jón aðra stjórn .
4. janúar 1984 Stórviðri með snjókomu olli miklum samgönguerfiðleikum á höfuðborgarsvæðinu og víðar .
Fjöldi fólks lenti í hrakningum .
" Annasamasti dagur í starfi lögreglunnar í Reykjavík .
Öngþveiti skapaðist , öll umferð nánast stöðvaðist , skólastarf féll niður og atvinnulíf lamaðist , " sagði í Morgunblaðinu .
4. janúar 1989 Stórbruni varð að Réttarhálsi 2 í Reykjavík þar sem Gúmmívinnustofan hf. og önnur fyrirtæki voru til húsa .
Tjónið nam á fimmta hundrað milljónum króna og var hið mesta á seinni árum .
4. janúar 1994 Samið var við Bandaríkjamenn um samdrátt í rekstri varnarliðsins á Keflavíkurflugvelli .
Orrustuþotum af gerðinni F 15 fækkaði úr tólf í fjórar og lokað var hlustunarstöð og miðunarstöð .
Hermönnum átti að fækka í áföngum um 380 .
Dagar Íslands | Jónas Ragnarsson .
