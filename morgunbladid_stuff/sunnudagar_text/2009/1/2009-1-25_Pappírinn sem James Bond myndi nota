SAGT er að það hafi verið fyrir atbeina leynilegra ríkisstofnana að vatnsleysanlegur pappír var þróaður .
Það gefur auga leið að góðir pappírstætarar eru ekki alltaf til taks þegar eyða þarf viðkvæmum gögnum og jafnvel þótt skjöl séu tætt í agnarlitla búta má alltaf finna einhvern sem er nógu þolinmóður til að púsla bútunum aftur saman .
Dissolvo kallast pappírinn sem er þeim eiginleikum gæddur að leysast upp með öllu þegar hann lendir í vatni eða gufu .
Pappírinn virðist ósköp venjulegur við fyrstu sýn , áferðin er sú sama og á hefðbundnum skrifstofupappír , og blöðin rifna og brjótast saman eins og vera ber .
Blöðin geta farið í ljósritunarvélina , ritvélina og jafnvel í prentarann – nú eða það má einfaldlega krota á þau með blýanti eða bleki .
Þegar síðan þarf að eyða gögnunum er nóg að hafa vatnsglas við höndina .
Smádýfa og blaðið er fljótt að engu orðið – og gögnin með .
Ekki skemmir heldur að pappírinn inniheldur engin eiturefni , leysist upp í náttúrunni og er 100% endurvinnanlegur .
Dissolvo-pappírinn má m.a. kaupa á www.kleargear.com og kostar þar pakki með 25 litlum blöðum 3,95 Bandaríkjadali .
