Eftir Maríu Ólafsdóttur maria@mbl.is Innan skólans starfa það sem við köllum sex gáttir íslensks atvinnulífs og þátttakenda að þeirri þekkingu sem Háskólinn í Reykjavík býr að .
Síðastliðið ár var algjört metár hjá okkur og ljóst að Íslendingar eru að gera sér grein fyrir því að það er mikils virði að taka þátt í námskeiðum og ekki bara rekstrarkostnaður .
Meðal gáttanna er stjórnmennt sem þjónar íslenskum fyrirtækjum með námskeiðum fyrir stjórnendur , sérfræðinga og almenna starfsmenn .
Þar höfum við unnið náið með stórum fyrirtækjum eins og til dæmis íslensku bönkunum , Landsvirkjun og Rio Tinto og það er gaman að sjá að fyrirtækin nota svokallaða ROI-mælikvarða sem mæla raunverulegt virði þess sem námskeiðin skila inn í fyrirtækin .
Önnur gátt er fagmennt þar sem við sjáum um námskeið í nýjum störfum eins og til dæmis fyrir viðskiptaráðuneytið um löggildingu bæði verðbréfa- og fasteignasala .
Hér er hægt að sækja diplómanám sem veitir háskólaeiningar og viðurkenningu en einnig getur fólk sótt til okkar staka áfanga , " segir Guðrún Högnadóttir , framkvæmdastjóri Opna háskólans .
Tvíþættur gróði Guðrún segir marga fara í nám samhliða starfi og mörg fyrirtæki greiði fyrir slíkt auk þess sem þau séu niðurgreidd af stéttarfélögum .
Gróðinn sé tvíþættur , annars vegar þekkingin sem viðkomandi fær en einnig ECTS einingar á háskólanámi sem má nýta við háskóla .
Þá býður skólinn nú sérstök námskeið fyrir þá sem misst hafa vinnuna og er greitt fyrir það af stéttarfélögunum .
Á þeim er fylgt því sorgarferli að missa vinnuna , allt frá því að viðkomandi missir starfið og þarfnast úrræða um fjármál og útrás fyrir reiði yfir í það að horfa á nýsköpun , lífsgildi og markmið .
" Við búumst við metaðsókn á allar okkar námsbrautir á nýju ári enda eru fyrirtækin ekkert endilega að slá af í þessu og sjá að þau eru að skapa virði með því að mennta sitt fólk , " segir Guðrún .
Ókeypis áskrift að fyrirlestrum Hjá Opna háskólanum er einnig hægt að gerast áskrifandi að svokölluðu hávarpi eða podkast .
Þar gefst fólki færi á að fá nýjan fyrirlestur reglulega í formi hlaðvarps í gegnum net skólans .
Aðgangurinn er án endurgjalds en fólk getur gerst áskrifendur í gegnum itunes eða hlustað beint í gegnum tölvuna .
Um er að ræða fyrirlestra á heimsmælikvarða frá innlendum og erlendum sérfræðingum en efnið er afar fjölbreytilegt líkt og hvað er gervigreind og hvað eiga fjölskyldur að gera í kreppunni ? Fjölmargir hafa þegar gerst áskrifendur og er þetta hluti af framlagi skólans til þess ástands sem nú ríkir .
Nýtt kennsluefni í lífsleikni Meðal þess sem opni háskólinn sér nú um er að innleiða og þróa nýtt kennsluefni í lífsleikni fyrir níunda og tíunda bekk .
Efnið byggist á 25 ára leiðtoga- og stjórnunarfræðum sem nefnast 7 venjur til árangurs , eða The Seven Habits of Highly Effective People eftir Stephen Covey , og hefur verið kennt við Háskóla Reykjavíkur um nokkurt skeið .
Búið er að yfirfæra námsefnið á áskoranir unglinga og gefa út kennsluefni sem lýtur að því að byggja upp unglinga sem einstaklinga til að takast á við þær áskoranir sem bíða þeirra þannig að þeir séu hæfari til að velja réttar leiðir í lífinu .
Öruggari með breytt viðhorf " Námsefnið felst mikið í þátttöku unglinganna þar sem þeir vinna með sjálfa sig og setja sér framtíðarsýn .
Ég hef verið að prufukenna efnið í fjórum níundu bekkjum í Ásláksskóla í Hafnarfirði , Grunnskóla Seltjarnarness og Garðaskóla í Garðabæ í haust .
Það hefur verið virkilega gaman að sjá árangurinn hjá krökkunum á þessum fjórum mánuðum .
Þau eru öruggari , jákvæðari og með breytt viðhorf .
Hugmyndin er sú að prufukenna námsefnið til að aðlaga það íslenskum aðstæðum og spara kennurum þannig þá vinnu sem fer í að innleiða slíkt í kennslustundir .
Í vor verður síðan haldið námskeið fyrir kennara í námsefninu þar sem þeir hljóta réttindi til að kenna það .
Þá verður líka gerð könnun varðandi hagi og líðan grunnskólanema og þessi 100 krakka hópur notaður til samanburðar svo það verður áhugavert að sjá hvað kemur út úr því .
Með þessu nýja efni er annars vegar ætlað að byggja unglingana upp innan frá þannig að þau hafi skarpari sýn á hvað þau vilji gera , hvert þau vilji fara og hvaða ábyrgð þau beri á sínu lífi .
Hins vegar hvernig best sé að vinna með öðrum til að ná sem mestum árangri .
Þar leggjum við ríka áherslu á samstarf við foreldra enda er besta forvörnin að vera í góðu sambandi við þá .
Ég er mjög sátt við viðbrögð unglinganna , þau eru mjög spennt yfir verkefnunum og hafa gjarnan samband við mig utan kennslustunda og gefa mér góð ráð um hvað megi betur fara , eins hafa þau stofnað sérstakan hóp á Facebook tengdan þessu , " segir Elín María Björnsdóttir , verkefnastjóri hjá Opna háskólanum .
Heil í gegnum brothætt ár Meðal verkefna sem unglingarnir gera er að byggja upp framtíðarsýn í gegnum alls kyns æfingar og myndbönd þar sem tekin eru fyrir gildi , langanir og myndræn sýn .
Efnið verður síðan sett inn í sérstaka bók hvers og eins við lok skólaársins .
" Ég held að Íslendingar megi vera stoltir af ungu þjóðinni í dag , þetta eru upp til hópa klárir krakkar og kraftmiklir og ég held að með smá hvatningu gætu þau orðið virkilega árangursrík .
Það er líka mikilvægt að þau komist heil í gegnum þessi brothættu ár sem unglingsárin eru því þá verða aðrar áskoranir síðar meir auðveldari , " segir Elín María .
