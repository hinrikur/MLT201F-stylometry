Kristín Þorbjarnardóttir fæddist á Bíldudal 4. júní 1923 .
Hún lést á Hjúkrunarheimilinu Eir í Reykjavík 23. desember síðastliðinn og var útför hennar gerð frá Grensáskirkju 2. janúar .
Kristín Þorbjarnardóttir , eða amma Stína eins og hún var alltaf kölluð af okkur barnabörnunum , var klassakona í hefðbundnum skilningi orðsins .
Hún var alltaf vel til höfð , var einkar myndarleg á öllum sviðum og ákaflega vel að sér um hlutina .
Ef maður hugsar um ömmu og hvaða góðu kostum ömmur þurfa að búa yfir þá bjó amma Stína sennilega yfir þeim öllum .
Flestir tengjast þeir auðvitað mat og það var ósjaldan súkkulaðikaka á eldhúsborðinu þegar lítill krullhærður snáði kom í heimsókn í Hvassaleitið .
Það hitti alltaf beint í mark .
Hún amma las líka oft fyrir mig Grimms-ævintýrin og dró fram gamalt fótboltaspil föður míns þegar ég var heimsókn um helgar .
Amma Stína var flugskörp kona og hefði vafalaust staðið sig frábærlega í hvaða háskólanámi sem er .
Hún kaus hins vegar að fara ekki í bóknám að loknu stúdentsprófi og var þess í stað stoð og stytta afa míns er hann stundaði háskólanám í lögfræði hér heima og erlendis .
Hún hélt utan um heimilishald á meðan hann rýndi í bækurnar og setti sig inn í hinn júridíska þankagang .
Hún amma setti fjölskylduna í forgang og kenndi börnum sínum góða siði .
Sú áhersla sem amma hefur lagt á snyrtimennsku og góða siði í heimilishaldi hefur verkað sterkt á börn hennar því faðir minn er einn mesti snyrtipinni sem ég þekki og skrambi góður kokkur í þokkabót .
Systkini hans eru einnig miklir höfðingjar heim að sækja .
Þau hjónin , afi og amma , lögðu ríka áherslu á menntun enda fóru öll börnin þrjú í framhaldsnám erlendis að loknu háskólanámi hér heima .
Það var alltaf stíll yfir ömmu og hún var flott í tauinu .
Hún var samt afar hagsýn og var ekkert fyrir eyðslu að óþörfu .
Hún lagði manni líka línurnar í þessum efnum og brýndi fyrir manni að ljúka við matinn og að temja sér nægjusemi .
Hún hafði veg og vanda af glæsilegu heimilishaldi í Hvassaleitinu þar sem haldin voru boð við hin og þessi tækifæri .
Sérstaklega eru minnisstæð jólaboðin á jóladag , þar sem amma reiddi fram hvern réttinn á fætur öðrum fyrir stórfjölskylduna .
Þegar ég dvaldist heima hjá ömmu og afa um nokkurra mánaða skeið reyndust þau mér bæði ákaflega vel .
Amma sá til þess að það væri alltaf heitur matur í hádeginu og á kvöldin .
Við lok borðhalds fylgdu stundum skondnar athugasemdir frá henni til afa míns um að hann " mætti nú ekki borða of mikið " .
Síðustu árin var amma nokkuð veik og það var dálítið erfitt að sjá þessa öflugu og glæsilegu konu tapa heilsunni smátt og smátt í hægfara skrefum .
Þau skipti sem ég heimsótti ömmu voru samt alltaf ánægjuleg enda hafði hún góða nærveru .
Nú er hún horfin á braut en minningin um klassakonuna ömmu Stínu mun lifa áfram .
Þorbjörn Þórðarson .
Setningin " Hin gömlu kynni gleymast ei " á vel við .
Það var fallegan sólríkan haustdag í septembermánuði 1970 sem hópur kvenna hittist á Sunnuflötinni við Hraunholtslækinn í Garðabæ .
Tilefnið var fyrsti fundur nýkjörinnar fjáröflunarnefndar Kvenstúdentafélags Íslands .
Ein í hópnum var Kristín Þorbjarnardóttir sem hér er kvödd .
Þegar þetta var , vó fjáröflunarnefndin þungt í félagsstarfinu .
Stundin var spennandi .
Nefndarkonurnar komu úr ýmsum stúdentaárgöngum og vissu lítil sem engin deili hver á annarri .
En í loftinu ríkti gleði , bjartsýni og endalaus áhugi á að vinna ungum stúdínum í framhaldsnámi allt til góða .
Kristín vinkona okkar kom þar sterk inn , svo björt og brosandi , svo vitur og vel að sér .
Hópurinn hristist einstaklega vel saman .
Við hittumst , funduðum , komum með hugmyndir og framkvæmdum .
Allt með gleðina og kraftinn að leiðarljósi .
Súlnasalurinn á Hótel Sögu var fylltur , stórvinsælir flóamarkaðir haldnir í borginni og úti á landi sem voru nýjung .
Nefndin stóð ekki ein , hún fékk einstakan stuðning frá hjónunum Helgu og Gísla Sigurbjörnssyni á Grund , foreldrum nefndarkonunnar Nínu .
Eins studdi formaður félagsins okkar , Ingibjörg Guðmundsdóttir , kennd við Síld og fisk , sterkt og vel við nefndina sem fljótlega gekk undir nafninu " sníkjunefndin " .
Vináttuböndin sem bundust þennan haustdag fyrir nærri 40 árum rofnuðu aldrei .
Löngu eftir að nefndarstörfum lauk , fögnuðum við vinkonurnar í " sníkjunefndinni " hausti , jólum og vori .
Kristín opnaði heimilið sitt og hélt okkur dýrlegar veislur .
Hún var ekki bara góð vinkona heldur einstök manneskja .
Ég fann fljótt hvað hún elskaði manninn sinn og besta vininn Guðmund Ingva heitt , þau höfðu ung ruglað saman reytum og áttu yndislegan barnahóp sem var þeim allt .
Heimilið þeirra fallegt , fullt af list og menningu .
Hjónin svo samstiga í lífi og leik .
Kristín var glæsileg kona , björt og bein með fallega ljósa hárið sitt og kæti sem lýsti af henni .
Við vinkonurnar úr nefndinni frá 1970 sem enn erum að hittast eigum sannarlega eftir að minnast Kristínar vinkonu okkar .
Guð geymi manninn hennar og börnin hennar öll .
Guð geymi Kristínu Þorbjarnardóttur með hjartans þökk fyrir allar góðar , skemmtilegar og gefandi stundir " sníkjunefndarinnar " kæru .
Helga Mattína Björnsdóttir – Grímsey .
