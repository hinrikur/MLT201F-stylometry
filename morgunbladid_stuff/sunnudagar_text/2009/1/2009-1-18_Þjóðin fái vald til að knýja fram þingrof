Eftir Boga Þór Arason bogi@mbl.is Forseti Lettlands , Valdis Zatlers , hefur hótað að leysa upp þing landsins innan þriggja mánaða ef það samþykkir ekki lög sem gera kjósendum kleift að knýja fram þingrof og kosningar .
Zatlers hótaði þessu eftir að alvarleg efnahagskreppa leiddi til mestu óeirða í landinu frá því að það fékk sjálfstæði árið 1991 .
Um 10.000 manns tóku þátt í mótmælum gegn stjórn Lettlands á þriðjudaginn var og til átaka kom við lögreglu þegar tugir mótmælenda reyndu að ráðast inn í þinghúsið í Riga .
Lögreglan beitti táragasi og kylfum gegn mótmælendum , sem köstuðu grjóti og brutu rúður í opinberum byggingum .
Yfir 40 manns slösuðust , flestir þeirra mótmælendur , en einnig sex lögreglumenn og átta herlögreglumenn .
Nær 130 mótmælendur voru handteknir .
Mótmælin og óeirðirnar vöktu efasemdir um að ríkisstjórn mið- og hægriflokkanna væri fær um að knýja fram erfiðar sparnaðaraðgerðir sem hún samþykkti í viðræðum við Alþjóðagjaldeyrissjóðinn í desember til að verja gengi gjaldmiðils landsins , latsins , sem er tengdur við evruna .
Takist Lettum ekki að leysa efnahagsvandann og neyðist þeir til að fella gengi latsins er óttast að það valdi titringi í öðrum löndum í austanverðri Evrópu sem hafa fest gengi gjaldmiðla sinna við evruna .
Aðeins 16% trúa valdhöfunum Zatlers forseti sagði að mótmælin sýndu að stjórnin og þingið þyrftu að endurheimta traust almennings .
Nýleg viðhorfskönnun bendir til þess að aðeins 16% landsmanna trúi því sem ráðamennirnir segja um efnahags- og stjórnmálaástandið í landinu .
Zatlers veitti þinginu frest til 31. mars til að samþykkja stjórnarskrárbreytingu sem gerði almenningi kleift að knýja fram þjóðaratkvæðagreiðslu um þingrof .
Samkvæmt stjórnarskránni getur aðeins forseti landsins boðað til slíkrar atkvæðagreiðslu , en hann hefur aldrei beitt því valdi .
Tillaga um stjórnarskrárbreytingu náði ekki fram að ganga í þjóðaratkvæðagreiðslu í ágúst vegna lítillar kjörsóknar en þingið samþykkti þó að semja drög að stjórnarskrárbreytingu til að gera almenningi kleift að safna undirskriftum og knýja fram atkvæðagreiðslu um þingrof .
Síðan hefur lítið gerst í málinu .
Lettland gekk í Evrópusambandið árið 2004 og mikill hagvöxtur var í landinu þar til um mitt árið 2007 .
Hagvöxturinn var um tíma meiri en í nokkru öðru ESB-landi og var að miklu leyti rakinn til mikillar lántöku og launahækkana .
Bólan sprakk þegar erlendir bankar hægðu á lánveitingum sínum og stjórnin neyddist til að þjóðnýta næststærsta banka landsins , Parex .
Stjórnin spáir því að landsframleiðslan minnki um 5% á árinu en nokkrir hagfræðingar telja að samdrátturinn verði enn meiri , eða 8% .
Atvinnuleysið er nú 7% og gert er ráð fyrir því að það verði 10% á árinu .
Verðbólgan var 17,9% þegar hún náði hámarki í maí á liðnu ári en lækkaði í 10,5% í desember .
Þingið hefur samþykkt sparnaraðgerðir sem fela m.a. í sér að heildarlaunagreiðslur ríkisins eiga að lækka um 15% .
Fjarlægist EVRAN ? LETTLAND tengdi gjaldmiðil sinn , lat , við evruna þegar það gekk í Evrópusambandið árið 2004 og stjórn landsins stefnir að því að taka upp evruna á árunum 2011-2012 .
Það markmið virðist nú vera eintómir draumórar vegna efnahagskreppu sem valdið hefur miklum fjárlagahalla og verðbólgu .
Ólíklegt þykir að landinu takist að uppfylla skilyrðin sem sett eru fyrir upptöku evrunnar .
Stjórnin hefur lagt áherslu á að verja gengi latsins eftir að Lettland náði samkomulagi í desember um lán að andvirði 7,5 milljarðar evra frá Evrópusambandinu , Alþjóðagjaldeyrissjóðnum , Svíþjóð , Danmörku , Finnlandi , Noregi , Tékklandi , Póllandi og Eistlandi .
Norrænir bankar hafa fjárfest mikið í Lettlandi og tapa því miklu fé ef ekki verður hægt að reisa efnahag landsins við .
