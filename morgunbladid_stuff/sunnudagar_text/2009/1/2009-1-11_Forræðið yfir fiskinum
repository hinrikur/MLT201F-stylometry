Sjávarútvegurinn hefur gengið fram fyrir skjöldu í gagnrýni á ESB á liðnum árum .
Enda eru flestir sammála um að Íslendingar þyrftu að afsala sér forræði yfir fiskveiðiauðlindinni til Brussel og gangast undir sameiginlega sjávarútvegsstefnu ESB , sem þýðir að heildarafli á Íslandsmiðum yrði formlega ákveðinn af ráðherraráði ESB .
Reglan um hlutfallslegan stöðugleika myndi þó líklega tryggja að íslenskar útgerðir fengju úthlutaðan nánast allan kvóta í íslenskri lögsögu , en tekist yrði á um deilistofna í aðildarviðræðunum .
Þeir eru um 30% af heildarafla þjóðarinnar .
Samið hefur verið um hlutdeild í flestum þeirra , en yfirleitt aðeins samið til eins árs og ósamið er um makríl , sem Íslendingar hófu nýlega veiðar á .
Pétur Blöndal gerir skil sjávarútvegsstefnu ESB , fer yfir helstu ágreiningsmál og kallar eftir ólíkum sjónarmiðum helstu sérfræðinga .
Skilyrði um búsetu á eyju á norðurhjara ? * " Aðlögunartími og sérútfærslur í verkfærakistunni , " segir framkvæmdastjóri stækkunarmála ESB Markmið Íslands í viðræðum að " staðfesta " hlutdeild í deilistofnum og sérstakt fiskveiðistjórnunarsvæði Upphafið má rekja til ársins 1970 þegar Evrópusambandið setti fyrstu regluna um sjávarútveg , en þá var kveðið á um jafnan aðgang að hafsvæðum og auðlindum hafsins .
Veruleg takmörkun var sett við þeirri reglu rúmum áratug síðar árið 1983 þegar komið var á fót sameiginlegu kerfi um verndun og stjórnun fiskveiðiauðlinda .
Síðan þá hefur ESB ákvarðað heildarmagn sem veiða má af fiski árlega og hvernig það skiptist á milli aðildarríkjanna .
En takmörkunin felst í meginreglunni um hlutfallslegan stöðugleika , sem kveður á um fasta hlutdeild aðildarríkja ESB í þeim tegundum sem ákvörðun heildarafla nær til .
Sú regla var sett til þess að ríkin byggju við stöðugleika í fiskveiðum úr viðkomandi stofnum .
Leyfilegur heildarafli hefur sveiflast síðan , en hlutfallið milli aðildarríkja haldist nær óbreytt .
Ákvörðun heildarafla Þegar tekin eru inn ný aðildarríki í ESB hefur verið miðað við veiðireynslu þeirra á árunum þar á undan .
Í norska aðildarsamningnum var m.a. miðað sögulega veiðireynslu á tímabilinu 1989-1993 , sem fól ekki í sér skerðingu á hlut Noregs .
Ef beitt yrði sambærilegu viðmiði fyrir Ísland , eins og telja má líklegt , félli mestallur fiskveiðikvóti innan 200 mílna lögsögunnar Íslendingum í skaut .
En lítið kæmi í hlut Íslendinga á hafsvæðum ESB .
Tvisvar á ári leggur framkvæmdastjórnin fyrir ráðherraráðið tillögur um leyfilegan heildarafla á hafsvæðum ESB .
Áður var allur kvótinn afgreiddur á alræmdum næturfundum í desember , en nú fara málamiðlanirnar fram á tveimur fundum , öðrum í vetrarbyrjun , og á kristilegri fundartímum .
Ákvörðun hámarksafla innan ESB hefur verið harðlega gagnrýnd vegna þess að sjaldnast er farið eftir ráðgjöf vísindamanna , heldur þakið hækkað eftir miklar málamiðlanir .
Ofan á það bætist gagnrýni á brottkast í ESB , en þar er skylt að henda meðafla , umframafla og undirmálsfiski .
Veit því enginn hvað hafsvæðin gefa af sér , sem auðveldar vísindamönnum ekki ráðgjöfina .
Brottkast er bannað á Íslandsmiðum og svigrúm gefst til að koma með hliðarafla að landi .
Útlit er fyrir að ESB færist nær þeim reglum við endurskoðun sjávarútvegsstefnunar sem lýkur 2012 og verður innleidd næstu 5-6 árin eftir það .
Hvert ríki ESB fær úthlutaðan kvóta eftir meginreglunni um hlutfallslega stöðugar veiðar og útdeilir honum eftir eigin kerfi , hvort sem það eru sóknardagar eða aflahlutdeild til einstakra útgerða .
Eftirlit er í höndum hvers ríkis fyrir sig .
Framkvæmdastjórnin sér síðan um fiskveiðisamninga við önnur ríki og svæðisbundin samtök fyrir hönd aðildarríkja .
Eftirsjá er í því fyrir Íslendinga sem hafa náð góðum árangri í slíkum samningum .
Kvótahopp Kvótahopp nefnist það þegar útgerð frá einu aðildarríki skráir fiskiskip í öðru aðildarríki , öðlast ríkisfang þess og fær hlutdeild í fiskveiðikvótanum .
Stofnsetningarréttur ESB kveður á um réttinn til að stofnsetja fyrirtæki í öðrum aðildarríkjum .
Til þess að fá aflahlutdeild á Íslandsmiðum þyrftu erlendar útgerðir að kaupa sig inn í íslenska útgerð og sigla undir íslenskum fána .
Nær útilokað er að Íslendingar nái í aðildarviðræðum að viðhalda banni við erlendum fjárfestingum í íslenskum sjávarútvegi .
Ísland getur þó sett skilyrði , svo arðurinn af auðlindinni skili sér að einhverju leyti í samfélagið , t.d. um efnahagsleg tengsl , búsetu og landanir .
Gera má ráð fyrir að skilyrðið um búsetu hér á norðurhjara veraldar yrði áhrifaríkast ! Sérútfærslur Það má heyra í Brussel að tvennt verði aldrei samþykkt í viðræðunum , hvorki varanleg undanþága frá sameiginlegu sjávarútvegsstefnunni né hvalveiðar .
" Síðasti stimpillinn verður alltaf í Brussel , " sagði Vilhjálmur Egilsson , framkvæmdastjóri SA , á fundi í vikunni , og bætti við að Íslendingar þyrftu því í aðildarviðræðum að leggja áherslu á að hafa áhrif á ferlið fram að því .
Í samtali við Olli Rehn , framkvæmdastjóra stækkunarmála , segist hann viss um að skynsamlegar leiðir finnist til að Íslendingar " geti lagað sig " að sameiginlegu sjávarútvegsstefnunni .
" Við höfum aðlögunartíma og sérútfærslur í verkfærakistunni , en ég fer ekki nánar út í það nema umsókn berist .
" Ef samið er um sérútfærslu í aðildarsamningi hefur hún sama lagagildi og stofnsáttmálar .
Malta er dæmi um það , fékk sérstakt stjórnunarkerfi innan 12-25 mílna .
Ef sérútfærslur felast í yfirlýsingum utan samnings , eins og í aðildarsamningi Norðmanna , hafa þær takmarkað lagalegt gildi .
Samningsmarkmið Ljóst má vera að meginmarkmið Íslands í viðræðunum verður að " staðfesta " hlutdeild í deilistofnum , enda nema þeir 30% af heildarafla Íslendinga .
Einkum er tvísýnt um makríl og úthafskarfa .
" Annars þýddi ekkert fyrir okkur að halda áfram með þetta mál , " sagði Vilhjálmur Egilsson á fundinum .
Ekki þarf að efast um að ESB mun vilja líta til sögulegrar veiðireynslu , sem myndi rýra hlutdeild Íslendinga .
Í skýrslu Evrópunefndar var rætt um möguleikann á að 200 mílna landhelgin yrði sérstakt fiskveiðistjórnunarsvæði innan sameiginlegrar sjávarútvegsstefnu ESB , en lyti stjórn Íslands .
Í slíkum undanþágum , t.d. 25 mílna lögsögu Möltu , liggja oft verndunarsjónarmið til grundvallar .
Einnig eru dæmi um stjórnsýslusvæði afskekktra eyja utan Evrópu , s.s. Kanaríeyja , þar sem efnahagslíf er fábreytt .
Þetta átti vart við um Ísland þegar skýrslan var unnin og þótt aðstæður hafi breyst hafa undirtektir verið dræmar hinumegin girðingar , enda litið á Ísland sem þróaðra ríki , en ekki reynir þó á það fyrr en í viðræðum .
Með þessu gæti skapast möguleiki á sjálfstæðu íslensku regluverki á Íslandsmiðum , sem gefist hefur vel .
Í því samhengi hefur verið bent á mikilvægi þess að fiskveiðiárið verði áfram frá september til ágúst , svo ekki sé raskað forsendum ráðgjafar Hafró , og haldið sveigjanleika við aflaúthlutun , s.s. þegar loðnan finnst og gefinn er út kvóti " á punktinum " .
Spurningin snýst ekki bara um fisk * Telur að sameiginleg sjávarútvegsstefna ESB hafi 100% brugðist og að hana verði að stöðva .
* Ef ríki setur mál í forgang , þá nær það eyrum ESB – þar snýst allt um að ná almennri samstöðu .
Gagnrýninn Alyn Smith er þingmaður skoska Þjóðernisflokksins á Evrópuþinginu .
Skoski þjóðernisflokkurinn hefur löngum barist fyrir sjálfstæði Skotlands .
En árið 1986 urðu mikil átök í flokknum um hvað fælist í hugtakinu sjálfstæði .
" Þá var tekin afstaða gegn einangrunarstefnu , " segir Alyn Smith .
" Það var undirstrikað að Skotland hefði átt sterk tengsl og viðskiptasambönd við aðrar þjóðir og varð ofan á að losna við Breta með því að sameinast stærri fjölskyldu , Evrópusambandinu .
Við styðjum ESB og fjórfrelsið , en teljum þörf á grundvallarendurbótum .
Við þurfum hvort eð er að eiga við ESB og viljum því heldur berjast fyrir endurbótum innan ESB , en að standa áhrifalaus fyrir utan .
" Hann segir hugmyndir um aðra valkosti fyrir Skotland hafa komið upp , eins og EES eða EFTA .
" En það er fámennur hópur , kannski 10% flokksmanna .
Afstaða flokksins er sú að jafnvel í EES þyrftum við að undirgangast regluverk ESB , en án þess að hafa nokkur áhrif á það .
" Smith verður hugsi eitt augnablik : " Það er eitt vandamál við ESB , " segir hann svo .
" Það er ekki vinsælt .
Það er aðeins vinsælla í Skotlandi en í Englandi og hér styðja allir stjórnmálaflokkar aðild , en vandamálið við ESB er að það er svo fjarlægt , og fólk hefur á tilfinningunni að allar ákvarðanir séu teknar af embættismönnum sem er sama um lýðræði .
Mín reynsla er önnur , en vandinn er sá að fólk fylgist ekki með störfum ESB .
Nú leggjum við drög að utanríkisstefnu Skotlands fyrir þjóðaratkvæðagreiðslu um sjálfstæðið sem fram fer eftir 20 mánuði , þá byggjum við hana á reynslu Danmerkur , annars smáríkis innan ESB .
Og smáríki standa þrátt fyrir allt sterkt innan ESB , sem sést á því að í ráðherraráðinu hefur Lúxemborg einn ráðherra , alveg eins og Þýskaland .
Þá er spurningin fyrst og fremst sú hversu sterk rök eru færð fyrir skoðunum .
" Hann segir að fyrir 20 árum hafi allt snúist um Frakkland , en það hafi breyst , ekki síst með nýju aðildarríkjunum , sem hafi jákvæða stefnu í utanríkismálum og halli sér að Brussel til að losna undan áhrifum Rússlands .
" Mín reynsla er sú , að ef ríki setur mál í forgang , þá nær það eyrum ESB – þar snýst allt um að ná almennri samstöðu .
Ég er mjög vinveittur Íslandi , og jafnósáttur við sjávarútvegsstefnu ESB , það ætti að henda henni strax ! Hún er óumhverfisvæn og skaðar sjávarútveginn og sjávarbyggðirnar .
Það á að stýra fiskveiðum sem þjóðarauðlindum , að vísu í alþjóðasamstarfi , því fiskur fer úr einni lögsögu í aðra , en það er engin þörf fyrir sameiginlega sjávarútvegsstefnu .
Við teljum að hún hafi 100% brugðist og að hana verði að stöðva .
En á móti má segja að það sem okkur líkar ekki við sjávarútvegsstefnuna erum við ánægð með á öðrum sviðum – við viljum ekki byggja afstöðu okkar til ESB á einni atvinnugrein .
" Nú stendur yfir endurskoðun á sameiginlegri sjávarútvegsstefnu ESB og er áætlað að niðurstöður liggi fyrir 2012 .
Smith telur líkur á að stefnan eigi eftir að taka breytingum í þessu ferli .
" ESB er alltaf að breytast , það er hluti af vandamálinu .
Það eru stöðugar endurbætur og við Skotar stöndum fast á því að vilja henda út sameiginlegu sjávarútvegsstefnunni .
Nú mótum við nýja tillögu að stjórn fiskveiða með sérfræðingum í sjávarútvegi og höfum m.a. ráðfært okkur við Íslendinga og Færeyinga .
Án þessarar vinnu höfum við engan upphafsreit ; við þurfum að búa til valkost fyrir framkvæmdastjórnina .
Hún er okkur ekki andsnúin , veit vel að stefnan virkar ekki , en þarf að gæta jafnræðis milli ólíkra hagsmuna .
" – Á að hamla brottkasti ? " Það er eitt af því sem breytist .
Ég held að brottkast verði horfið úr kerfinu á næsta ári .
Við höfum séð tillögur frá framkvæmdastjórninni um breytta útfærslu og þar höfum við unnið slaginn – það er ekki sjálfbært eða eðlilegt að henda fiski .
" – Telur þú að reglan um hlutfallslegan stöðugleika haldi velli ? " Það er grundvallarmál og stóra spurningin .
Við fylgjumst grannt með framgangi þess , því ef hún yrði felld úr gildi , þá myndu Spánverjar senda flotann um allt og fiskurinn þurrkast upp .
Spánverjar eru sífellt að skapa lagalegan ágreining og við berjumst gegn því , en okkar rök eru þau að þessi regla sé aðeins einkenni á heimskulegu kerfi – og gott dæmi um að það þurfi að breytast .
" – Meirihluti ríkja vill halda þessari reglu ? " Eina ríkið sem skapar vandamál í sjávarútvegi er Spánn , sem vill aðgang að allra lögsögum vegna gríðarlegrar umframgetu skipaflotans og gríðarlegrar lystar á fiski .
Það er kaldhæðnislegt , en þetta er stærsti kaupandi sjávarafurða af Skotum .
Og þeir hafa myndað blokkir með ríkjum á borð við Austurríki , Tékkland og Slóvakíu , sem hafa enga strandlengju og er sama um sjávarútveginn .
Þá leggja þau sitt lóð á vogarskálarnar og fá stuðning við annað í staðinn .
Auðvitað ættu þessar þjóðir ekki að hafa neitt um fiskveiðar í Atlantshafi að segja , veiðunum verður ekki stýrt af 27 þjóðum ; þjóðirnar sem eiga hagsmuni á þessu svæði verða að hafa skýrara umboð .
En þetta er meinloka sumra í Brussel , að allt þurfi annaðhvort að vera ákveðið af 27 þjóðum , þrátt fyrir að við höfum bent á að farsæl dæmi um annað , s.s. evrusvæðið og Schengen .
Ég held að Austurríkismönnum og Slóvökum væri sama þótt þeir sætu hjá í þessum málaflokki .
" Það lifir enginn við þessa vexti * Okkar hag best borgið með fullu forræði yfir fiskimiðum , en umgjörðin þarf að vera í lagi * " Bretar og Hollendingar eru með kvótakerfi sem er á margan hátt líkt okkar " .
Vill þjóðaratkvæði Þorsteinn Már Baldvinsson forstjóri Samherja .
V " Við getum ekki deilt um það næstu tvö árin hvort við eigum að sækja um aðild að ESB , " segir Þorsteinn Már Baldvinsson .
" Við þurfum að koma þessu í farveg .
Það þarf að ákveða að búa til samningsmarkmið eða taka upp aðra mynt einhliða .
Ég kalla eftir því að öll orkan fari ekki í að ræða hvort það sé rétt eða rangt að sækja um aðild , frekar að reynt sé að greina kosti og galla .
Þá fyrst geta menn tekið afstöðu með eða á móti .
" Þorsteinn segist ekki ætla að lýsa sinni skoðun á því hvort sækja eigi um aðild að ESB .
" Mér finnst við ekki vera í góðri stöðu sem þjóð og ég spyr sjálfan mig hvort líklegra sé að efnahagur landsins rétti fyrr úr kútnum með eða án aðildar ? Ég er þeirrar skoðunar að þjóðin eigi að kjósa um það – umræðan þarf að komast á það stig að við vitum hvaða kostir eru á borðinu og svo fái þjóðin að taka ákvörðun .
Ég held það verði aldrei friður um málið enda er það risavaxið .
En það er skylda okkar sem erum í forystu að fara yfir málin efnislega og kynna kostina og gallana fyrir þjóðinni þannig að hún geti síðan tekið upplýsta afstöðu í almennum kosningum .
" Þorsteinn segir blasa við að stjórn á sjávarútvegnum muni ekki batna við aðild , enda hafi Íslendingar fullt forræði yfir sínum fiskveiðiauðlindum .
" En það er ljóst að til eru aðrir hópar í þjóðfélaginu en sjávarútvegurinn sem telja hag sínum betur borgið innan ESB .
Ég held að ástæðan fyrir því sé sú að með inngöngu fáum við stærri og sterkari gjaldmiðil , lægra vaxtastig og þá efnahagslegu umgjörð sem aðrir í Evrópu búa við .
Mín skoðun er sú að hag okkar væri best borgið ef við héldum fullu forræði yfir okkar auðlindum , en umgjörðin á Íslandi þarf að vera í lagi .
Það lifir enginn við þessa vexti , hvorki almenningur né fyrirtæki – þar með talinn sjávarútvegurinn .
" Þorsteinn segir að í ESB hafi ríki verið að færa sig frá dagakerfi yfir í aflamarkskerfi og að fyrirkomulagið sé misjafnt frá einu ríki til annars , en Samherji hefur verið þáttakandi í Evrópskum sjávarútvegi í Bretlandi , Þýskalandi , Skotlandi og Póllandi í meira en áratug .
Umfang útgerðarstarfsemi Samherja er svipað innan ESB og utan .
" Bretar og Hollendingar eru t.d. með kvótakerfi sem er á margan hátt líkt okkar kerfi , þar er framsal aflaheimilda leyfilegt varanlega og innan ársins .
Þeir ganga meira að segja lengra með því að leyfa afskriftir af fjárfestingum í varanlegum aflaheimildum .
" Eitt er ólíkt með íslenska kerfinu og því sem Þorsteinn hefur kynnst í ESB .
" Erlendar útgerðir geta ekki keypt skip og hafið útgerð innan ESB án þess að kaupa ónotað rúmmál og vélarafl sem hefur ekki legið á lausu , eða úrelda skip á móti nýju , sem þyrfti að vera af sömu vélastærð og sama rúmmáli .
Í sumum aðildarríkjum ESB , eins og Bretlandi , verður nýja skipið raunar að vera minna í rúmlestum talið en skipið sem skipt er út ef ekki kemur til fjárfesting í rúmmáli að auki .
" Ef einhver ætlar að byrja frá grunni innan ESB , þá verður hann fyrst að tryggja sér skip með rúmmáli og vélarafli eða vannýtt rúmmál áður en hann fær aðgang að aflaheimildum og getur hafið útgerð .
" Styrkjakerfið í ESB er ekki alveg eins og það sýnist og mismunandi milli landa , að sögn Þorsteins .
" Innan Evrópu hafa verið veittir styrki til úreldingar á skipum með það að markmiði að flotinn minnki en það er háð mjög ströngum skilyrðum .
Einnig er hægt að fá styrki til að bæta aðstöðu fyrir starfsfólk um borð , og ákveðna styrki í fiskvinnslu .
Ef ESB veitir styrk , þá verður ríkið sem nýtir hann að koma með styrk á móti .
Þetta eru ekki rekstrarstyrkir .
Almennt má segja að styrkirnir eru til fjárfestinga til að uppfylla reglur sambandsins .
Þeir eru eignfærðir og afskrifaðir á fimm til átta árum , því ef eignin er seld innan ákveðins tíma þarf að greiða styrkinn til baka .
Hvort sem við erum innan eða utan sambandsins hefur þetta sömu áhrif á samkepnisstöðu okkar Íslendinga gagnvart þjóðum Evrópu .
" Að lokum segir hann um afgreiðslu mála í Brussel : " Ef við förum í aðildarviðræður , þá verðum við að leggja áherslu á að hafa sem mest áhrif í endurskoðun sjávarútvegsstefnunnar sem á að klárast árið 2012 .
Þannig gætum við vonandi sniðið af henni einhverja vankanta og haft áhrif á hvernig hún kemur til með að verða .
" Missum forræði yfir auðlindinni * Þeir sem stunda fiskveiðar við Ísland beri ábyrgð á umgengni við auðlindina .
Andvígur Friðrik J. Arngrímsson framkvæmdastjóri LÍÚ .
Ef við göngum í ESB er ljóst að við þurfum að undirgangast sameiginlegu sjávarútvegsstefnuna .
Þá missum við forræðið yfir fiskveiðiauðlindinni við Ísland og ekki aðeins það , heldur líka yfir deilistofnum , " segir Friðrik J. Arngrímsson .
" Ég veit ekki um neina þjóð sem hefur viljað afsala sér mikilvægustu auðlindum sínum .
Það liggur í augum uppi , enda er ekki ágreiningur um það við einn eða neinn .
Ég hef ekki heyrt neinn segja að það sé í lagi og formaður Samfylkingarinnar ítrekaði nýlega að það kæmi ekki til álita .
" Friðrik segir að það hafi ekki verið að ástæðulausu að Íslendingar háðu þorskastríðin .
" Það var til þess að ná yfirráðum yfir þessari auðlind .
Það hefur engin þjóð fengið varanlega undanþágu frá sameiginlegu sjávarútvegsstefnunni – aðeins aðlögunartíma .
" – En yrði ekki fylgt reglunni um hlutfallslegan stöðugleika og kvóta úthlutað eftir veiðireynslu á Íslandsmiðum – sem þýðir að hann færi til íslenskra útgerða ? " Þessari reglu má breyta með auknum meirihluta í ráðherraráðinu .
Þar hefðum við mjög lítið vægi og lagasetningarvaldið færi frá Alþingi .
Raunar er rætt um breytingar á henni í fyrsta plagginu um endurskoðun á sjávarútvegsstefnunni , sem nú fer fram , og engar tryggingar eru fyrir því að hún sé varanleg , þó að menn geti deilt um hversu líklegt það sé .
Við myndum ekki ráða því .
" – Við hefðum aðkomu að þeirri ákvörðun ? " Allt tal um að við ráðum einhverju í ESB stenst ekki skoðun .
Við yrðum algjör minnihluti og réðum því eðlilega litlu .
" – Erlendar fjárfestingar yrðu leyfðar ? " Það er ólíklegt að við héldum þeim takmörkunum sem við höfum ; erlendir aðilar gætu því keypt sig inn í sjávarútveginn og þar með er viðbúið að arðurinn færi til annarra en Íslendinga .
Síðan er ljóst að við færum aldrei með forræði á deilistofnum , sem eru um 30% af öllum okkar afla , en það eru tegundir eins og loðna , norsk-íslensk síld , makríll , kolmunni , úthafskarfi , karfi og grálúða .
" – En úthlutun færi eftir veiðireynslu ? " Það breytir ekki því að við myndum missa forræðið – og það er bara samið til eins árs um flesta deilistofna og ósamið um makrílinn og úthafskarfann .
" Veðja á að þjóðin sé skynsöm * Sé ekki annað en að erfiðleikar og atvinnuleysi sé framundan í ESB Andvígur Pétur Pétursson skipstjóri á Bárði SH 81 .
Þegar talað er um að Malta hafi fengið undanþágu frá sjávarútvegsstefnu ESB , þá gæti það eins átt við um Bárð SH 81 , sem veiddi ívið minna árið 2006 eða rúm þúsund tonn á móti 1.348 tonna afla Möltu .
Pétur Pétursson er skipstjóri netabátsins , sem er með þrjá í áhöfn , og honum líst engan veginn á ESB .
" Ég get ekki séð að stjórnarfarið hjá þeim sé gott , hvorki landbúnaður né fiskveiðar , allra síst fiskveiðar .
Þeir vilja bara komast yfir auðlindir annarra , enda upp til hópa gamlir nýlenduherrar sem hafa tekið þátt í rányrkju um öll heimsins höf – og eru með allt í molum hjá sjálfum sér .
Við þurfum ekki að afsala okkur neinu til þeirra .
" – Heyrist þér tónninn vera þannig í útgerðarmönnum og sjómönnum ? " Já , ég held að menn séu almennt mótfallnir inngöngu í ESB .
Menn horfa bara á kerfið í kringum veiðarnar .
" – En þá opnast fyrir erlendar fjárfestingar ? " Ég sé ekki ástæðu til að selja kvótann úr landi .
Mín skoðun er sú að þjóðin eigi að nýta þær auðlindir sem hún hefur , við þurfum ekki að fá aðra í það – ekki nema við séum svona agalega ósjálfstæð í öllu sem við gerum .
" – Værirðu fylgjandi þjóðaratkvæðagreiðslu ? " Já , ég veðja á að þjóðin sé skynsöm .
Þó að menn hafi ekki staðið í stykkinu , klúðrað þessu tækifæri sem við höfðum með krónuna og vitleysan farið úr böndum , þá get ég ekki séð að það leysi neinn vanda að ganga í ESB .
Menn halda að þá falli allt í ljúfa löð , vextir lækki og málið sé leyst .
Ég held það sé alrangt – við þurfum fyrst að vinna okkar heimavinnu .
Það getur verið að krónan sé of lítill gjaldmiðill , en það væri nær að tengja hana einhliða við erlenda mynt .
Ég sé ekki annað en að erfiðleikar og atvinnuleysi sé framundan í ESB , enda er það að taka inn fullt af bláfátækum þjóðum .
" ESB á engan rétt á kvóta í íslenskri lögsögu * Erfitt en ekki ómögulegt að semja um sjávarútveg við ESB Fylgjandi Aðalsteinn Leifsson lektor við viðskiptadeild HR. Samkvæmt reglum Evrópusambandsins hafa aðildarríki ESB engan rétt á kvóta í íslenskri lögsögu í kjölfar aðildar Íslands " , segir Aðalsteinn Leifsson .
" Við þurfum þess vegna enga undanþágu eða sérlausn til að koma í veg fyrir að erlend ríki fái kvóta í íslenskri lögsögu .
" Aðalsteinn segir að ESB hafi rétt til að veiða 3.000 tonn af karfa á afmörkuðu svæði og afmörkuðum tíma samkvæmt samkomulagi milli Íslands og ESB .
" Samkomulagið á rætur í kvóta sem Ísland lét Belga fá vegna stuðnings þeirra í baráttunni fyrir útfærslu efnhagslögsögunnar á sínum tíma .
Í staðinn höfum við fengið kvóta við Grænland .
Í raun hafa þeir bátar í ESB sem hafa rétt til að nýta sér kvótann aðeins gert það að litlu marki , enda eru veiðarnar háðar ströngum skilyrðum af hálfu Íslands .
" Þegar ESB ákveður kvóta í stofnum , þá fer kvótaúthlutunin fram á grundvelli sögulegrar veiðireynslu , að sögn Aðalsteins .
" Aldrei hefur verið farið lengra en 9 ár aftur í tímann þegar söguleg veiðireynsla er metin .
Fyrir utan þessar karfaveiðar hafa aðildarríki ESB enga veiðireynslu í fiskveiðilögsögu Íslands undanfarin 35 ár .
Þess vegna er einboðið að ekkert ríki utan Íslands á rétt á kvóta í íslenskri efnhagslögsögu ef farið er eftir þeim reglum sem gilda innan ESB " .
Þó að erlend ríki eigi ekki rétt á kvóta í íslenskri lögsögu þá eru líkur á að erlendir aðilar geti keypt og leigt kvóta til veiða í íslenskri lögsögu .
" Reglan um að ekki megi mismuna fólki á grundvelli þjóðernis er grundvallarregla innan Evrópusambandsins .
Einstaklingar og fyrirtæki njóta sömu réttinda alls staðar á svæðinu , óháð því hvert ríkisfang þeirra er .
" En gerðar hafa verið undantekningar frá þessu og aðildarríki fengið heimildir til að takmarka eignarhald og atvinnurekstur þegna annarra ríkja , að sögn Aðalsteins , s.s. Danir um sumarbústaðaeign , Finnar um Álandseyjar og Maltverjar um rekstur og eignir erlendra aðila .
" Ísland getur farið fram á undanþágur til að hindra fjárfestingar erlendra aðila í sjávarútvegi á grundvelli þessara fordæma og 299. greinar sáttmála ESB um sérstöðu og sjálfræði fjarlægra eyjasvæða , svo sem Kanaríeyja , Azoreyja og Madeira í sjávarútvegi og landbúnaði .
Hins vegar er opin spurning hversu skynsamlegt það er að sjávarútvegur , einn atvinnugreina á Íslandi , eigi að búa við fjárfestingarhöft .
" Aðalsteinn segir að óttinn við fjárfestingar erlendra aðila í íslenskum sjávarútvegi byggist á því að gerðir séu út bátar frá öðrum ríkjum í íslenska lögsögu .
" Þetta kallast kvótahopp .
Útgerðarmenn í ESB nýttu sér tækifæri til kvótahopps sem varð til þess að einstaka ríki , t.a.m. Bretar , settur strangar reglur til að koma í veg fyrir fjárfestingar erlendra aðila .
Deilur sem af þessu spruttu komu til kasta Evrópudómstólsins .
Meginniðurstaðan varð sú að ekki væri hægt að banna að útlendingum að fjárfesta í veiðiheimildum í öðrum aðildarríkjum en hins vegar mætti setja reglur til þess að tryggja að viðkomandi útgerð hefði raunveruleg efnahagstengsl við landið eða landsvæðið sem kvótinn tilheyrir .
" Hugsunin á bak við það er sú , að sögn Aðalsteins , að það skipti ekki máli hvað standi í vegabréfi útgerðarmannsins , heldur hvar efnhagslegur ábati lendi .
" Á þessum grundvelli settu Bretar reglur sem tryggja að efnahagslegur ábati af veiðunum komi fram þar í landi .
Flestir telja að eftir að þessi dómur var felldur fyrir 8-9 árum hafi kvótahopp ekki verið teljandi vandamál .
Hinsvegar er kvótahopp enn til staðar að einhverju marki og menn geta deilt um hvort reglurnar gegn því séu nægilega strangar .
" Aðalsteinn telur að megináherslur Íslands í aðildarviðræðum eigi að vera að tryggja ábyrga sókn , snerpu í fisveiðistjórnuninni og að ákvörðun um heildarafla byggist á vísindaráðgjöf .
" Jafnframt þarf að tryggja eðlilega hlutdeild Íslands í deilistofnum , sem verða sífellt mikilvægari fyrir íslenskan sjávarútveg og íslenskt efnhagslíf .
Umræðan um sjávarútvegsstefnu ESB hefur verið í skotgröfunum og margskonar rangtúlkanir og mýtur hafa lifað góðu lífi , eins og þær að hér muni allt fyllast af erlendum togurum , að ESB muni hafa afskipti því hvernig aflaheimildum er úthlutað á Íslandi og að eftirlit með veiðum færist frá Íslendingum .
Við þurfum fordómalausa umræðu og við þurfum að leita að lausnum og tækifærum fremur en að gefast upp fyrirfram .
Það verður erfitt að semja um sjávarútveg við ESB , við skulum ekki fara í grafgötur um það .
En ég fullyrði að það er ekki ómögulegt .
" Sjómenn hafa aldrei sótt um aðild * Eini deilistofninn sem stendur út af er makríllinn og ólíklegt er að Íslendingar fái kvóta * " Við yrðum sveigjanlegir á öðrum sviðum , en þarna yrði ekkert gefið eftir .
" Fylgjandi Úlfar Hauksson stjórnmálafræðingur við HÍ .
Útgerðarmenn hafa lýst áhyggjum af því að ESB muni fara með forræði í deilum við aðrar þjóðir um hlutdeild í úthafsveiðum , en Úlfar Hauksson segir að það sé aukaatriði – þegar sé búið að semja um hlutdeild Íslendinga í flestum þeirra .
" Í mínum huga er umdeilanlegt hvort betra sé fyrir okkur að standa í glímu við aðrar þjóðir ein á báti eða í bandalagi við ESB-þjóðir , " segir hann .
" En nú þegar er búið að semja um flesta deilistofnana ; það á við um kolmunnann , loðnuna , norsk-íslensku síldina og svo hafa náðst samningar við ESB um úthafskarfann á Reykjaneshrygg .
Eini deilistofninn sem stendur út af er makríllinn .
Íslendingar hófu nýlega veiðar úr þeim stofni og það á eftir að semja um það , enda er hann tiltölulega nýlega farinn að ganga í veiðanlegu magni inn á íslenskt hafsvæði .
" Úlfar segir Íslendinga hafa beitt mikilli hörku í samskiptum við aðrar þjóðir þegar kemur að veiðum úr deilistofnum .
" Aðrar þjóðir höfðu áratuga veiðireynslu í kolmunna , Íslendingar fóru tiltölulega seint af stað , og þegar vísindamenn vildu koma böndum á veiðarnar , sýndu þeir takmarkaðan vilja til að semja .
Við höfum mikla hagsmuni af fiskveiðum og höfum sýnt það í samskiptum við aðrar þjóðir – lýsandi dæmi um það er harkan í Smugudeilunni .
" – En við gætum ekki beitt þessari hörku innan ESB ? " Það er rétt , en baráttan yrði með öðrum hætti .
Baldur Þórhallsson hefur sýnt fram á í rannsóknum sínum að smáríkjum tekst iðulega að fá sínu framgengt í stórum hagsmunamálum .
Við myndum leggja mikinn þunga í þennan málaflokk í viðræðum um veiðar í Norður-Atlantshafi , og ég efast ekkert um að þekking okkar og reynsla myndi skila árangri .
" – En ólíklegt er að við fengjum kvóta í makríl ? " Já , við höfum takmarkaða veiðireynslu og ef við horfum á regluna um hlutfallslegan stöðugleika , sem ESB styðst við , þá myndum við uppskera frekar rýran kvóta .
En svo er spurning hvernig það yrði leyst í aðildarviðræðum .
" – Verða nýgerðir samningar Íslands um aðra deilistofna í uppnámi úr því litið er til veiðireynslu ? " Þeir samningar sem við höfum gert á alþjóðahafsvæðum endurspegla þá veiðireynslu sem við höfum .
Ég efast um að hlutdeild okkar myndi minnka , þó að svo gæti farið , en þetta er eitt úrlausnarefni viðræðnanna .
" – Heldurðu að við fáum okkar fram í viðræðum um deilistofnana ? " Viðmiðunin yrði sú sem fyrir hendi er .
Evrópuríkin vita áður en gengið er til samninga að Íslendingar verða stífir í viðræðunum – við þekkjum vel hvar hagsmunirnir liggja .
Við yrðum sveigjanlegir á öðrum sviðum , en þarna yrði ekkert gefið eftir .
" – Hvernig voru samningarnir við Norðmenn á þessu sviði ? " Það var gengið út frá veiðireynslu á norskum hafsvæðum eins og hún var fyrir aðild .
ESB átti reyndar að fá heimild til að veiða meira úr sameiginlegum makrílstofni í norskri lögsögu og svo átti þorskkvóti ESB í Barentshafi að fara úr 2,14% í 2,9% .
En staða Íslands og Noregs er ólík að því leyti , að ESB veiðir sama sem ekkert á Íslandsmiðum .
Áður en Spánverjar og Portúgalar gengu í ESB , þá gerðu Norðmenn hinsvegar samning við þá um veiðar í Barentshafi , og síðan er orðinn þar ESB-kvóti .
" – Hvernig verður Íslendingum tekið í Brussel ? " Sjómenn hafa aldrei sótt um inngöngu í ESB , " segir Úlfar .
" Engin þjóð með þvílíka hagsmuni í sjávarútvegi hefur sótt um aðild .
Þrátt fyrir að Norðmenn séu mikil fiskveiðiþjóð , þá vega veiðarnar lítið í heildarefnahagnum .
Erfitt er því að bera okkur saman við aðrar þjóðir í þeim efnum , en kannski er Noregur besta dæmið .
Fleira en fiskveiðar spilaði inn í að Norðmenn felldu samninginn , m.a. þjóðernisbarátta , og svo stóð efnahagslífið sterkt , þannig að jarðvegurinn var ekkert sérlega frjór .
Ekki má gleyma því heldur , að stjórnvöld hlupu á sig þegar þau kynntu aðildarumsókn að ESB – Gro Harlem Brundtland hafði áður lýst því yfir að EES væri ekki skref í átt að ESB .
Þegar hún vildi taka það skref mánuði eftir að Stórþingið samþykkti EES-samninginn sögðu andstæðingar ESB ekkert að marka hana .
" ESB er á móti hvalveiðum Ráðherrar ESB með sameiginlega afstöðu Andvígur Kristján Loftsson framkvæmdastjóri Hvals hf. Það liggur fyrir að ESB er á móti hvalveiðum og hefur verið það lengi , að sögn Kristjáns Loftssonar , framkvæmdastjóra Hvals hf. " Það kom berlega í ljós í fyrra hvernig ESB vinnur í svona málum .
Þá höfðu umhverfisráðherrarnir krunkað saman um sameiginlega afstöðu til mála ef það kæmi til atkvæðagreiðslu .
Þar var aðeins eitt mál borið undir atkvæði , frumbyggjaveiðar Grænlendingar á 10 hnúfubökum næstu fimm árin .
Fyrir lá blessun vísindanefndar Hvalveiðiráðsins á því að veiðarnar hefðu ekki áhrif á stofninn .
En ESB var á móti og vildi ekki veiða úr fleiri tegundum en veitt væri í dag .
Danir gátu komist frá þessu Evrópubixi af því að þeir gæta hagsmuna Grænlendinga en öll hin ríkin greiddu atkvæði á móti Grænlendingum .
Svíarnir og Finnarnir voru hundfúlir að þurfa að beygja sig undir þetta .
" – Skipta hvalveiðar Ísland máli ? " Það má tína allt upp sem litla hagsmuni .
Hér á árum áður var þetta 1,5% af heildarvöruútflutningi og 2% af útflutningi sjávarafurða .
Það yrði jafnvel meira í dag ef maður kæmist af stað .
Kjötið stóðst allar prufur og sala hafin er í Japan .
" – Hefjast veiðar í vor ? " Ég veit ekki það ekki .
Eftir hverju er verið að bíða ? Varla er ímynd Íslands lengur yfirskin ; ég hugsa að hún myndi bara batna við sjálfbærar veiðar – það myndi bara draga athygli frá vitleysunni .
Þetta snýst ekkert um fjölda hvala , heldur hvort hvalir eru veiddir eða ekki .
Norðmenn ákváðu kvóta í desember upp á 885 hrefnur ; ég sá lítið um það í enskumælandi pressunni .
" Norðmenn fengu ekki sitt fram Ákvörðunarvaldið um hversu mikið megi veiða úr hverjum stofni væri í Brussel * Undanþágur frá sjávarútvegsstefnu ESB fræðilega mögulegar í aðildarsamningi Gagnrýninn Stefán Már Stefánsson lagaprófessor við HÍ .
Það er " rétt í aðalatriðum " að Íslendingar fengju úthlutaðan allan kvóta í íslenskri lögsögu á grundvelli hlutfallslegs stöðugleika , að sögn Stefáns Más Stefánssonar lagaprófessors , en hann setur tvennskonar fyrirvara við því : " Í fyrsta lagi vitum við ekki hvaða kröfur aðrar þjóðir munu gera á grundvelli sögulegra réttinda .
Bretar gætu til dæmis farið fram á að fá aðgang að okkar auðlindum sem skaðabætur fyrir það sem þeir misstu við útfærslu í 200 mílur .
Það hefur í sjálfu sér aldrei verið fallið frá sögulegum rétti Breta til veiða hér .
Síðan myndi ég benda á að ákvörðunarvaldið um hversu mikið eigi að veiða úr hverjum stofni sé komið til Brussel .
" Rétturinn til þess að gera tvíhliða samninga eða fjölþjóðasamninga um veiðar á alþjóðlegum hafsvæðum yrði einnig kominn til ESB .
" Við sætum bara hjá eins og Danir og fleiri aðildarríki , " segir Stefán .
" Síðan fengjum við úthlutaðan kvóta í deilistofnum og þar gilda einnig að mestu leyti reglur um hlutfallslegan stöðugleika .
" Stefán Már segir fræðilega mögulegt að fá undanþágu frá sameiginlegri sjávarútvegsstefnu ESB í aðildarsamningi : " Ef það tekst , þá er það fínt .
Og við höfum kannski þau rök umfram Norðmenn að fiskveiðar skipta miklu meira máli fyrir okkur , hér eru staðbundnir stofnar og að við erum afskekkt eyríki sem liggur ekki að ESB .
Það má tína til þessi rök , en á móti kemur að líklegast er að við fengjum aðeins tímabundnar undanþágur og yfirlýsingar með enga lagalega þýðingu .
" Norðmenn gerðu miklar kröfur í sínum aðildarviðræðum við ESB , að sögn Stefáns Más Stefánssonar lagaprófessors , bæði um að ráða yfir fiskimiðum fyrir norðan 62 breiddargráðu og til eignarréttar á tilteknum fiskistofnum .
" Það má í stuttu máli segja að mjög lítið af þeirra kröfum hafi verið tekið til greina .
Þeir fengu aðeins sameiginlegar yfirlýsingar , sem ekki eru hluti aðildarsamningsins heldur standa utan við hann , og hafa því ekki lagalegt gildi eins og aðrir hlutar aðildarsamningsins .
" 