Eftir Maríu Ólafsdóttur maria@mbl.is Á námskeiðinu eru kenndar leiðir hugrænnar atferlismeðferðar til að skoða og breyta hugsunum og viðbrögðum sem viðhalda kvíða og depurð .
Auk þess eru kenndar öflugar slökunar- og hugleiðsluaðferðir .
" Við höfum prufukennt námskeiðið þar sem fram kom að árangur var mjög góður .
Í námskeiðinu leggjum við upp með nýjar áherslur þar sem við hjálpum fólki að öðlast hugarró og beita leiðum til að það láti hlutina ekki hafa alltof mikil áhrif á sig .
Það má segja að geti maður gert hlutina með stóískri ró og ætli sér ekki of mikið þá líði manni töluvert betur .
Ég myndi segja að kvíði sé nokkuð stórt vandamál í þjóðfélaginu og kannski sérstaklega í dag , " segir Sóley D. Davíðsdóttir sem kennir námskeiðið ásamt Odda Erlingssyni , en bæði eru þau sérfræðingar í klínískri sálfræði .
Að njóta líðandi stundar Á námskeiðinu er miðlað af þeim aðferðum sem hafa borið hvað bestan árangur við kvíða , streitu og depurð .
Sérstök áhersla er lögð á að kenna tækni sem heitir árvekni , eða mindfulness á ensku , sem Sóley segir að njóti nú mikilla vinsælda og sé kölluð þriðja bylgjan í sálfræði .
Árvekni er enduruppgötvun tækni sem notuð hefur verið í nokkur þúsund ár í þeim tilgangi að ná nokkuð fljótt góðri líðan .
" Árvekni er í raun að taka eftir því sem kemur í gegnum skynfærin , til dæmis þegar fólk heyrir fallega tónlist og njóta þess sem maður er að upplifa án þess að festast í hugsanagangi sínum .
Við plönum svo mikið í huganum eins og hvað við ætlum að gera á morgun , hvernig fjármálin fari og annað slíkt .
Auk þess eigum við það til að velta okkur upp úr einhverju sem hefur klúðrast í fortíðinni og muni mögulega klúðrast í framtíðinni .
Tæknin snýst því um að komast frá slíkum hugsunum og vangaveltum sem maður flækist oft í .
Þessi æfing er í sjálfu sér ekki ætluð til að slaka á heldur til að sjá raunveruleikann eins og hann er en hliðarverkunin er slökun .
Það er að segja að fólk hvílist ef það kemst aðeins frá hugsunum sínum , " segir Sóley .
Tekið eftir hugsunum Sóley segir rauða þráðinn í námskeiðinu vera annars vegar að kenna fólki að skoða hvernig það hugsar þar sem hugsanir geta gert mann ótrúlega kvíðinn eða dapran .
Þjálfist fólk í því að taka eftir hugsunum sínum , skoða hvort þær séu endilega réttar og þá breyta þeim ef svo er ekki , hjálpi það mikið til .
Á hinn bóginn er miðað að því að fólk hugsi ekki of mikið og festist í gagnslausum vangaveltum .
Einnig er kennd slökun og góðar aðferðir til að skipuleggja sig þar sem fólk verður oft stressað af því að taka að sér allt of mikið og því nauðsynlegt að læra að setja ákveðin mörk og segja nei .
Oddi hefur sérhæft sig í slíkum aðferðum og kennir þann hluta námskeiðsins .
Loks er einblínt á leiðir til að leysa ágreining og eiga farsæl samskipti við fólk því ein helsta ástæða fyrir kvíða er þegar eitthvað fer úrskeiðis í samskiptum .
Í þessu samhengi er fólki kennt að taka gagnrýni án þess að fara í vörn og þannig að það geti tekið til sín það sem við á án þess að líða illa .
Að ná sínu fram í samskiptum við aðra vilji maður að þeir taki sig á að aðstoða mann er einnig æft .
Heilmikið hægt að gera Á námskeiðinu er kennt í hópum þar sem tæknin sem fólk hefur verið frætt um fyrri part kennslustundar er æfð .
Þá eru samskipti þjálfuð með hlutverkaleikjum .
" Kvíði er óþægilegur og truflar mann ef hann verður mikill en hann er ekki hættulegur .
Hámark kvíðans er kvíðakast þar sem steypist yfir mann skelfing .
Það er hægt að gera heilmikið til að ná tökum á kvíða og stundum þarf fólk að gera smá lífstílsbreytingar , setja sér skýrari mörk og skipuleggja sig , " segir Sóley .
