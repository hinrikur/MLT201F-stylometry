Árum saman hafa litlir hluthafar í íslenskum bönkum og fyrirtækjum mátt horfa upp á það að stórir eigendur og stjórnendur hafa ráðskast með eigur þeirra nánast að geðþótta .
Athugasemdir hafa vart verið teknar til greina og fremur orðaðar við sérvisku en réttmæti .
Dómur héraðsdóms Reykjavíkur í máli Vilhjálms Bjarnasonar á hendur stjórn gamla Glitnis markar í raun viðsnúning í þessum efnum .
Vissulega verður að hafa í huga að þetta er dómur í undirrétti og málið á eftir að fara fyrir hæstarétt , en engu að síður er hann hvatning til minni hluthafa og gefur til kynna að þeir njóti verndar .
Ekki má gleyma því að eign hluthafa í stóru bönkunum þremur er nú einskis virði , hvað sem líður öllum fullyrðingum stjórnenda bankanna fyrir hrunið um að þeir stæðu á traustum grunni .
Vilhjálmur höfðaði málið á grundvelli þess að á sínum tíma var sú ákvörðun tekin innan Glitnis að Bjarni Ármannsson , fyrrverandi forstjóri bankans , fengi að selja hlutabréf á yfirverði .
Komst héraðsdómur að þeirri niðurstöðu að stjórn Glitnis hefði vanrækt bæði hagsmuni bankans og hluthafa og sömuleiðis mismunað hluthöfum bankans með því að bjóða þeim ekki öllum sömu kjör og forstjóranum .
Héraðsdómur dæmdi Vilhjálmi 1,9 milljónir króna í skaðabætur .
Búast má við því að verði þessi niðurstaða staðfest í hæstarétti muni fjöldi minni hluthafa fylgja í kjölfarið .
En þetta er ekki eina dæmið um gjörninga , sem orka tvímælis .
Vilhjálmur Bjarnason og dætur hans hafa nú stefnt stjórn Straums Burðaráss fyrir að hafa selt hlutabréf á undirverði í fyrra .
Um var að ræða fimm prósenta hlut í félaginu og er ekki vitað hver keypti .
Straumur Burðarás hafi þar orðið af fjármunum og það hafi rýrt eign hluthafanna .
Þá hafa nokkur hundruð manns ákveðið að fara í mál við Landsbankann vegna þess að þeir hafi verið blekktir til að leggja fé í peningamarkaðssjóði hans og tapað þriðjungi fjárins .
Í raun er æskilegt að sem flest mál af þessu tagi komi til kasta dómstóla , hvort sem þau verða höfðuð af hálfu hluthafa eða sparifjáreigenda .
Í íslensku fjármálalífi eru mörg grá svæði og nánast daglega koma fram dæmi , sem sýna þörfina á skýrum og afdráttarlausum línum .
Þetta snýst ekki aðeins um uppgjör við fortíðina , heldur einnig að leggja línurnar fyrir það , sem koma skal .
Fyrir dómstólum geta menn sótt rétt sinn og um leið mun umfjöllun um umhverfi fjármálageirans í réttarsölum landsins leiða fram galla og veikleika þeirra laga og reglugerða , sem mynda rammann utan um hann .
Það gæti orðið þáttur í því að koma á opnari og gagnsærri vinnubrögðum og komið því til skila til stórra hluthafa að þeir geta ekki farið með eigur minni hluthafa að vild .
