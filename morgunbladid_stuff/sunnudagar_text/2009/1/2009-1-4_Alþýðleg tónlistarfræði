Eftir Árna Matthíasson arnim@mbl.is MEÐ fyrstu vefsíðum sem eitthvað kvað að á netinu var kvikmyndaalfræðigrunnurinn Internet Movie Database , IMDb.com , sem fór í loftið fyrir rúmum átján árum .
Áhugamenn um aðrar listgreinar hafa ekki búið að eins víðtækum grunni , en tónlistarmenn geta þó vel við unað með AllMusic.com .
Amazon eignaðist IMDb fyrir áratug og hefur nú sett af stað vefsetur fyrir tónlistaráhugamenn .
SoundUnwound , http://www.soundunwound.com / , er vefsíða sem IMDb og Amazon eru að hrinda úr vör um þessar mundir ( notar líka upplýsingar frá Musicbrainz ) .
Á þeim vef , sem verður skrifaður af notendum að mestu leyti , er fyrirhugað að hægt verði að sjá hljómsveitasögu á einfaldan hátt , til að mynda lista yfir mannaskipti og hvað viðkomandi gerði fyrir eða eftir að hann var með í tiltekinni hljómsveit , hvaða plötum hann hefur komið að hvort sem það er sem flytjandi eða lagasmiður og svo má telja .
Einnig verður þar , að sögn , hægt að sjá tengsl útgáfufyrirtækja , hvaða " óháð " útgáfufyrirtæki hvert risafyrirtæki á , gagnvirka útgáfulista , lesa æviágrip hljómsveita og tónlistarmanna almennt , skoða myndbönd og svo má telja .
Tónlistarsöluvefur Höfuðtilgangurinn er eðlilega að selja tónlist og þá í gegnum Amazon , hvort sem menn vilja kaupa diska eða tónlist á stafrænu sniði , en einnig dugir síðan býsna vel til að finna tónlist sem líklegt er að falli í kramið .
Þannig geta unnendur Sigur Rósar komist að því að þeir muni líklega líka kunna að meta múm , Radiohead , A.R .
Rahman , Sunny Day Real Estate ( ! ) , Björk , This Will Destroy You , Mogwai , Explosions in the Sky , Okkervil River og Hot Chip .
Á síðu sveitarinnar hjá SoundUnwound kemur einnig fram að Sigur Rós spili síðrokk / tilraunakennt jaðarrokk með skvettu af draumapoppi , barrokkpoppi og sveimtónlist .
Aðrar sveitir sem falli að þeirri lýsingur séu svo Amiina , Explosions in the Sky , Thee Silver Mt .
Zion Memorial Orchestra & Tra-La-La Band , Brian Cram og Tamara Williamson .
Lesendur skrifa Ef einhver er ósáttur við þessa lýsingu getur hann svo einhent sér í að breyta henni , leiðrétta eða eyðileggja , eftir því hvernig á það er litið .
Allar breytingar eru svo bornar undir menn og samþykktar eða þeim hafnað ( sem kemur í veg fyrir leiðindi þegar emo-liðið fer að kljást við metal-hausana ) .
Eftir því sem fleiri breytingar eru samþykktar þokast maður svo upp ritstjóralistann og notendanöfn tíu öflugustu birtast á forsíðu vefsins .
Það þarf þó talsvert átak til að ná þangað því sú sem flestar breytingar hefur gert , " Brigid " , hefur skilað 36.491 breytingu og er með 95,7% skor ( samþykktar breytingar ) .
( VinZ er í öðru sæti með " aðeins " 19.537 breytingar og skor upp á 98,1%. ) Ekki fer á milli mála að SoundUnwound er aðallega stefnt gegn Allmusic.com , sem hefur verið helsta upplýsingalind fyrir tónlistargrúskara á netinu , en reynslan af Wikipedia sýnir að gagnagrunnur sem almenningur skrifar er ekki endilega síðri grunnur .
Fróðlegt verður að sjá hvernig til tekst með SoundUnwound og eflaust á eftir að spretta skemmtilegur tónlistarstefnukrytur manna á milli því de gustibus non est disputandum , eins og maðurinn sagði .
