Ellefu ár eru í dag liðin frá því að fyrstu fréttir bárust af kynlífshneyksli í Hvíta húsinu , sambandi Monicu Lewinsky við þáverandi forseta , Bill Clinton .
Það var Matt Drudge sem er með vefsíðuna The Drudge Report sem var fyrstur með fréttina en hún rataði þó ekki í helstu fjölmiðla fyrr en örfáum dögum síðar .
Monica Lewinsky var þá 22 ára starfsnemi í Hvíta húsinu og eftir að hún greindi frá samskiptum sínum og forsetans kom til rannsóknar sem hefði getað leitt til þess að Clinton yrði settur af .
Málið kom þó ekki upp fyrr en Lewinsky treysti samstarfskonu sinni í Varnarmálaráðuneytinu , Lindu Tripp , fyrir sögunni .
Tripp tók samtöl þeirra upp og afhenti upptökurnar Kenneth Starr , sérstökum saksóknara er var að rannsaka Clinton vegna annarra mála .
Alls greindi Lewinsky frá níu skiptum sem hún hefði átt í kynlífssambandi við forsetann , á tæplega tveggja ára tímabili .
Clinton játaði við yfirheyrslu að samband hans og Lewinsky hefði verið " óviðeigandi " .
Hjónaband hans og Hillary lifði hins vegar storminn af eins og allir þekkja .
Málsóknin á hendur Bandaríkjaforseta minnkaði ekki vinsældir hans meðal þjóðarinnar miðað við skoðanakannanir .
Niðurstöður þeirra sýndu að jafnvel þótt almenningur hefði skömm á framkomu og blekkingum Clintons var meirihluti Bandaríkjamanna ánægður með frammistöðu forsetans í embætti .
Bandaríkjamenn eru almennt glaðir með þann tíma sem Clinton var við völd .
Þeir eru þó ekki búnir að gleyma Lewinsky-hneykslinu , sem hent er gaman að í mörgum af helstu spjallþáttum , þó svo að meira en áratugur sé liðinn frá því að málið komst fyrst í hámæli .
