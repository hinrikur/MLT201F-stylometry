Eftir Magnús Halldórsson magnush@mbl.is Skilanefndir gömlu bankanna , sem vinna að því að selja eignir þeirra og annast samskipti við kröfuhafa , standa frammi fyrir töluverðum vanda þegar kemur að framvirkum samningum með gjaldeyri .
Hundraða milljarða afleiðusamningar , 600 til 700 milljarðar miðað við gengi krónunnar sem var þegar Fjármálaeftirlitið tók yfir bankana í byrjun október , eru nú inni í gömlu bönkunum .
Í flestum tilfellum er um að ræða framvirka samninga um kaup á gjaldeyri .
Öðru fremur freistuðu fyrirtæki þess að verja eigið fé sitt með samningunum , það er að vinna gegn sveiflum á gengi krónunnar sem höfðu neikvæð áhrif á eiginfjárstöðu .
Fyrirtæki sem skulduðu mikið í erlendum myntum gripu mörg til þess ráðs að kaupa gjaldeyri , einkum evrur , með framvirkum samningum með von um að geta selt hann síðar á hærra verði .
Þegar botninn fór úr íslenska hlutabréfamarkaðnum , á haustdögum 2007 , fór um stjórnendur margra íslenskra fyrirtækja .
Sérstaklega var staða fjármála- og fjárfestingafyrirtækja orðin alvarleg .
Spurningin sem stjórnendur leituðu svara við var þessi : Hvað get ég gert til þess að verjast verðfalli á eignum ? Úrræðin sem stjórnendur gripu til voru misjöfn .
Sum félög seldu eignir sínar en önnur veðjuðu á að markaðir myndu rétta úr kútnum að nýju .
Spár greiningardeila fjármálastofnana um allan heim , voru flestar á þann veg að hlutabréfamarkaðir myndu rétta úr kútnum , að minnsta kosti að einhverju leyti , um mitt ár 2008 .
Með öðrum orðum , þá sáu greinendur ekki fyrir að vantraust myndi verða á bankamarkaði með þeim afleiðingum að lánalínur milli banka lokuðust um allan heim .
Alheimskreppa , sú versta frá því á þriðja áratug síðustu aldar , blasti því við .
Gjaldmiðlaskiptasamningar Mörg fyrirtæki gripu til þess ráðs að verja eiginfjárhlutfall sitt með því að kaupa gjaldeyri og veðja á að veiking krónunnar myndi gera hann verðmætari .
Í byrjun árs í fyrra voru blikur á lofti um að krónan væri að missa stöðugleika , þann litla sem var .
Viðmælandi Morgunblaðsins innan Seðlabankans , sem ekki vildi láta nafns síns getið , segir starfsmenn bankans hafa fylgst með " stoðum krónunnar skolast burt " þegar líða tók á árið .
Eins og greint hefur verið frá í Morgunblaðinu voru samningar margra fyrirtækja gríðarlega stórir .
Fjárfestingafélagið Kjalars , sem Ólafur Ólafsson á meira en 90 prósent í , keypti 650 milljónir evra í byrjun árs í fyrra og ætlaði sér að gera framvirkan samning við Kaupþing upp 14. október .
Í byrjun október tók Fjármálaeftirlitið yfir bankann og því var samningurinn í uppnámi .
Forsvarsmenn Kjalars krefjast þess nú að samningurinn verði gerður upp á markaðsgengi evrópska seðlabankans .
Þar fást um 290 krónur fyrir evruna en miðað við markaðsgengi Seðlabanka Íslands fást 166 krónur fyrir evruna .
Forsvarsmenn Kjalars telja því að félagið geti átt rétt á tæplega 190 milljörðum króna verði samningurinn gerður upp .
Forsvarsmenn Kjalars hafa haldið því fram að samningurinn hafi verið gerður til þess að verjast gengissveiflum .
Skuldastaða félagsins var í lok árs 2007 um 54 milljarðar , samkvæmt ársreikningi .
Um 74 prósent af skuldunum voru þá í íslenskum krónum eða sem nemur um 40 milljörðum .
Samningurinn gerði því gott betur en að verja skuldastöðu félagsins fyrir gengissveiflum enda virði samningsins tugum milljarða hærra en skuld félagsins við Kaupþing og aðra íslenska banka .
Hjá mörgum sjávarútvegsfyrirtækjum og lífeyrissjóðum er staðan þveröfug .
Samningar þeirra miðuðust við að gengi krónunnar myndi styrkjast og því skulda þeir bönkunum háar fjárhæðir vegna gjaldeyrissamninga .
Skuldir sjávarútvegsfyrirtækja nema um 25 til 30 milljörðum , miðað við gengisvísitöluna 175 , en skuldir lífeyrissjóðanna eru um 100 milljarðar miðað við sömu gengisvísitölu .
Óvíst er með uppgjör þessara samninga .
Útvegsmenn eru fullir efasemda vegna gjaldmiðlaskiptasamninga Voru samningarnir partur af " svikamyllu " ? Eiríkur Tómasson , eigandi útgerðarfyrirtækisins Þorbjarnar hf. í Grindavík , sagði á hádegisfundi á vegum Evrópunefndar Sjálfstæðisflokksins að sjávarútvegsfyrirtæki í landinu hefðu verið blekkt til þess að gera samninga sem fólu í sér að veðja á hagnað með styrkingu krónunnar .
Reyndin hefði síðan verið sú að krónan hefði veikst mikið og samningar fyrirtækjanna hefðu því verið í uppnámi .
" Það er víðtæk skoðun þeirra sem gerðu þessa samninga við bankana að það sé maðkur í mysunni .
Þeir sem halda þessu fram fengu loks í gær [ á miðvikudag .
innsk .
blm .
] sönnun fyrir því að þetta á sér stoð í raunveruleikanaum , þegar þeir lásu frétt um að Kjalar hf. sem sagður er hafa átt 10 prósent í Kaupþingi , geri kröfur um að fá stöður sínar gegn krónunni greiddar út hjá bankanum .
Í dag kemur svo sambærileg frétt um Exista , annan eiganda í Kaupþingi .
Er hægt að kalla þessi vinnubrögð " svikamyllu " ? Hvernig er þetta hjá öðrum fyrrverandi eigendum bankanna , eru einu eignir þeirra stöður gegn krónunni ? Og eru það stöður gegn þjóðinni ? " sagði Eiríkur á fundinum .
Enn er óljóst hvernig samningarnir verða gerðir upp .
Var krónan veikt ? Ljóst er að ýmsir forkólfar í íslensku atvinnulífi telja að stöðutökur gegn íslensku krónunni hafi verið miklar og þær hafi stuðlað að því að krónan varð eins veik og raun bar vitni .
Einn þeirra sem hafa tjáð sig um þetta er Jón Ásgeir Jóhannesson , stjórnarformaður Baugs .
Í aðsendri grein í Morgunblaðinu 29. desember sagði hann : " Ég ber ekki ábyrgð á því að hafa fellt gengi krónunnar með því að taka stöðu gegn henni .
" Spurður um þessi orð sagðist Jón Ásgeir standa við það , að gengi hefði verið fellt með stórum samningum gegn henni .
Hannes Smárason , fyrrverandi forstjóri FL Group , sagði í viðtali við Markaðinn á Stöð 2 , skömmu eftir að bankarnir voru yfirteknir af Fjármálaeftirlitinu , að skilanefndir bankanna hefðu núna upplýsingar um þá afleiðusamninga sem " felldu krónuna .
" Hannes sagðist ekki hafa komið nálægt því en skilanefndir bankanna hefðu alla möguleika á því að upplýsa um þau mál .
Gjaldmiðlaskiptasamningarnir voru margir gerðir í byrjun árs í fyrra og fram á mitt ár .
Þá veðjuðu margir á að krónan myndi styrkjast , sem hún gerði ekki .
Þingmenn sem Morgunblaðið ræddi við sögðu ríkisstjórnina hafa rætt það á fundum sínum hvort tilefni væri til rannsóknar vegna gjaldmiðlaskiptasamninga .
Annar las úr orðum Geirs H. Haarde forsætisráðherra , í áramótaávarpi , að stjórnvöld væru meðvituð um nauðsyn þess að upplýsa um alla þætti hrunsins .
" En vandinn virðist einnig sá að tækni þeirra sem hafa hag af því að koma hlutum í uppnám , spila á kerfið og veðja gegn hagsmunum almennings , hefur líka fleygt fram , " sagði Geir í ávarpi sínu .
Frægasta stöðutaka gegn gjaldmiðli , þar sem hagnaður var myndaður með því að fella gengi , var 16. september 1992 .
Sá dagur hefur verið kallaður Svarti miðvikudagurinn en þá þurfti ríkisstjórn Bretlands að draga pundið út af evrópskum gjaldeyrismarkaði eftir að það fór niður fyrir lægsta leyfilega gildi .
Síðar kom í ljós að kaupsýslumaðurinn George Soros hagnaðist um meira en einn milljarð punda á því að taka stöðu gegn pundinu með framvirkum samningum .
