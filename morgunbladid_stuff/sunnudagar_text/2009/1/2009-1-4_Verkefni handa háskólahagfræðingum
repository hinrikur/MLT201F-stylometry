GJALDMIÐILSFRÆÐI , eins og háskólahagfræðingar fjalla um þau nú , eru eins og kartöflufræði búfræðinga fyrir 80-90 árum .
Ef leitað var til búfræðings á fyrstu áratugum 20. aldar til að fá ráð um kartöflurækt hafði hann lítið að styðjast við annað en eigið hyggjuvit .
Sumir búfræðingar voru glúrnir , aðrir virtust vera glúrnir , en hvort sem var gátu þeir ekki vísað til rannsókna .
Nú getur búfræðingur , sem spurður er ráða um kartöflurækt , vísað til greinar í blaði , sem aftur vísar til tímaritsgreinar , sem aftur styðst við rækilegar rannsóknarskýrslur , og kartöflurnar verða góðar .
Þessu ætti að vera líkt farið um gjaldmiðilsmálið , en því er ekki að heilsa .
Háskólahagfræðingar vísa ekki til rækilegrar greinargerðar , þar sem lesendur með ólík viðhorf um stöðu Íslands geta metið sjálfir , hvernig hugmynd hvers og eins um æskilega stöðu landsins fellur að hugmyndum um gjaldmiðil fyrir Ísland .
Reyndar segir Thomsen , sem hér hefur verið á vegum Alþjóðagjaldeyrissjóðsins ( AGS ) , að hér fari fram beinskeytt umræða um þessi mál .
Sú umræða hefur ekki birst almenningi , en skot hafa vissulega verið mörg .
Ég set fram spurningar og óskir .
Fyrst : Verður því yfirleitt svarað , hvernig megi koma gjaldmiðilsmálum Íslands vel fyrir , fyrr en heimurinn hefur mótað nýjar leikreglur um flutning fjármagns milli landa eftir þá raun , sem heimurinn er í ? Þó að þessu verði ekki svarað af raunsæi fyrst um sinn má fjalla um ýmsa reynslu .
Meginkenningin hefur verið , að myntbandalag verði ekki farsælt , nema hlutar þess séu samstiga í efnahagssveiflum .
Háskólahagfræðingar mættu gera grein fyrir því , meðan beðið er eftir því , að reglur mótist um gjaldmiðilsmál heimsins , hversu samstiga eða ósamstiga Ísland hefur verið evrubandalaginu .
Evrubandalagið fullnægir reyndar ekki skilyrðinu um að vera samstiga innbyrðis , enda hefur því farnast lakar en hinum hluta Evrópusambandsins og Evrópska efnahagssvæðisins .
Sömuleiðis þarf að vita vegna hugmyndar um að tengja krónuna við BA-myntina dollar , hversu samstiga Ísland hefur verið Bandaríkjum Ameríku ( BA ) , og vegna trúar sumra á , að farsælt væri að gera norsku krónuna að gjaldmiðli hér , þarf að vita , hvort Ísland sé yfirleitt samstiga Noregi í efnahagsbylgjum .
Því er stundum haldið fram , að íslenska hagkerfið sé of lítið .
Of lítið fyrir hvern er þá átt við ? Var ef til vill helst að , nú þegar illa fór , að kvöð var á samkvæmt EES-samningnum , að ríkið skipti sér ekki af fjármagnsflutningum úr landi og til landsins ? Það vildi ég , að fjallað væri um í greinargerð háskólahagfræðinga .
Þá hefur verið talað um áhlaup á krónuna .
Hvaða tök þarf að hafa til að varast þau ? Mundu slík tök leyfast í nýjum alþjóðlegum reglum , þótt þau yrðu ekki leyfð samkvæmt EES-samningnum ? Mætti þá ekki semja við Evrópusambandið um frávik ? Dýrkeypt reynsla ætti að nægja til að fá að semja þannig .
Þetta þarf að taka fyrir , meðal annars með tilliti til þess , að hér megi stunda fjármálastarf af viti .
Nefnd eru dæmi um farsæl myntbandalög , Hongkong með BA-dal og Ekvador sömuleiðis .
Er reynslan í þessum löndum háð skipulagi kjaramála ? Skyldu vera almennir kjarasamningar í löndunum ? Skiptir það máli , ef vantar þann sveigjanleika , sem fæst með eigin gjaldmiðli , að kjarasamningar eru sveigjanlegir , jafnvel léttvægir ? Er þá æskilegt , til að myntbandalagið heppnist , að aðilar vinnumarkaðarins séu lítils megnugir , sem sagt ekki neitt Alþýðusamband , sem skiptir máli ? Nú kom til álita , að Lettland , sem hafði tengt gjaldmiðil sinn evru , aftengdi hann og felldi gengið .
Ekki varð af því , heldur fékk Lettland mikið evrulán til að bjarga sér úr vandræðum .
Fróðlegt væri að fá það dæmi metið í víðtækri greinargerð , sömuleiðis muninn í núverandi þrengingum á Bretlandi með sitt pund og Írlandi með evru .
Þá má ekki gleyma Færeyjum .
Hagstofustjóri Færeyja var í opinberri heimsókn hér í haust og lýsti vandræðum þar fyrir hálfum öðrum áratug .
Þar vantaði illa eigin gjaldmiðil til að leysa vandann , hélt hann fram .
Hvað er til í því ? Þá vildi ég hafa með umfjöllun um myntráð ; um það eru alþjóðlegar reglur .
Loks hlýt ég að vænta þess , að menn meti , hvers virði sjóðval mætti verða til að draga úr hagsveiflum , sem aftur tengist gjaldmiðilsstjórn , sbr. grein mína " Að loknum fjármálasviptingum " í Mbl. 16. október síðastliðinn .
Hér er því margs að gæta , og ekkert vit að ætla háskólahagfræðingunum nauman tíma .
Hagfræði getur leitt til skarprar greiningar og úrræða , en getur líka orðið einfeldningslegt trúboð , jafnvel hjá sama manni .
Háskólahagfræðingarnir stóðu heiðursvörð í þeirri hrakför , sem þjóðin er í , með glýju í augum ( það er spurt , hvenær ferðin hófst ) .
Samt verður ekki komist hjá því að setja þá í verk .
Þegar þeir hafa skilað vandaðri álitsgerð í gjaldmiðilsmálinu þarf almenningur svigrúm til að meta hana með tilliti til nokkurra meginhugmynda um stöðu Íslands .
Og heimurinn allur þarf að jafna sig til að ná áttum um farsæl fjármálasamskipti .
Ætli veiti af skemmri tíma en kjörtímabili núverandi Alþingis til að komast að niðurstöðu ? mbl.is / esb Björn S. Stefánsson er í Félagi viðskiptafræðinga og hagfræðinga .
