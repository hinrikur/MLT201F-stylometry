Hin árvissa gasdeila Rússa og Úkraínumanna er skollin á .
Deilan snýst um það hvað Úkraínumenn eigi að borga mikið fyrir að fá gas og hvað Rússar eigi að borga mikið fyrir að fá að flytja gas í gegnum Úkraínu .
Í þokkabót væna Rússar Úkraínumenn um að stela frá sér gasi .
Stjórnvöld í Úkraínu neita því og segja ásakanir Rússa niðurlægjandi .
Deilan kann að vera á milli Rússlands og Úkraínu , en áhrifanna gætir mun víðar .
Rússar eru búnir að skrúfa fyrir gasið og áhrifa af gasleysinu gætir í meira en 15 löndum í Evrópu .
Verst er ástandið í Serbíu og Bosníu Hersegóvínu .
Í Búlgaríu er hafin skömmtun á gasi og hefur skólum verið lokað .
Á fimmtudag voru haldin mótmæli fyrir utan sendiráð Úkraínu í Sofiu , höfuðborg Búlgaríu .
Þar eru nú hafnar snarpar umræður um það hvernig auka megi sjálfstæði ríkisins í orkumálum og hafa meðal annars komið fram hugmyndir um að endurræsa gamalt kjarnorkuver .
Búlgarskur þingmaður á Evrópuþinginu líkti ástandinu við umsátrið um Stalíngrad í seinni heimsstyrjöldinni .
Ríki Evrópusambandsins kaupa 25,5% af gasinu , sem þau nota , af Rússum .
Þau eru hins vegar misháð stórveldinu í austri .
Finnar , Eistar , Lettar og Slóvakar fá allt sitt gas frá Rússum , Búlgarar , Litháar og Tékkar 80% og Grikkir , Austurríkismenn og Ungverjar 60% .
Áhrifanna af lokuninni fyrir gasið gætir allt til Frakklands og Ítalíu .
Nú standa yfir viðræður um að koma gasflæðinu af stað á nýjan leik og hefur Evrópusambandið tekið að sér forustu í þeim .
Samkomulag hefur náðst um að rússneskir eftirlitsmenn verði hluti af eftirlitsnefnd , sem fara mun um dælustöðvar í Úkraínu og ef til vill kemst ástandið aftur í samt lag .
Eftir stendur hins vegar að þessi deila sýnir hvað mörg ríki Evrópu standa berskjölduð gagnvart Rússum í orkumálum .
Mörg þessara ríkja eru á slóðum , sem Rússar telja vera á sínu áhrifasvæði .
Vladimír Pútín , forsætisráðherra Rússlands , hefur klætt ágreininginn við Úkraínu í búning deilu um verð og undanskot , en rótin liggur í því að stjórnvöld í Moskvu telja ráðamenn í Kænugarði horfa um of til vesturs .
Í fyrra réðust Rússar inn í Georgíu til að sýna mátt sinn og megin .
Nú finnur Evrópa fyrir gasmætti Pútíns .
Er það furða að í Evrópu magnist umræða um að það sé hættulegt að þurfa að treysta á orku frá landi þar sem eitt fyrirtæki undir stjórn ríkisins , Gazprom , einokar orkugeirann og leita þurfi nýrra leiða í orkumálum ? Einnig hafa vaknað áhyggjur af því að nýjar leiðir muni ekki bæta úr skák .
Til dæmis verði gas flutt um fyrirhugaða Nabucco-leiðslu frá Aserbaídjan og síðar Íran .
Ekki sé öruggara að vera háður Írönum um orku .
Ríki Evrópusambandsins framleiða sjálf 40% af gasinu , sem þau nota .
Nú snýst umræðan um sjálfbærni í orkumálum ekki um umhverfismál og gróðurhúsaáhrif .
Hún snýst um það hvernig Evrópa eigi að halda á sér hita .
