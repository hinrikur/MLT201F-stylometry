6. Við lútum valdi , sem er algert , það getur enginn efað .
Valdi , sem ræður alfarið , skilmálalaust .
Við gætum steytt hnefana á móti nóttinni , þegar hún nálgast , og heimtað að hún biði eða sneri aftur .
Við gætum öskrað mótmælum upp á morgunbirtuna , ef við vildum hafa náttmyrkrið áfram .
Í hvorugu tilviki værum við annað en viðundur í heimsku .
Við mætum og þreifum á hljóðu en algeru valdi á hverju andartaki .
Hvorki vit né vilji manns á neitt atkvæði um hegðun þess og ráðstafanir .
Og fær aldrei , gildir einu hversu langt og hátt maðurinn nær í vísindum og tækni .
Hvers eðlis er það hinsta vald , sem allt lýtur ? Er það blint eða sjáandi , lifandi hugsun eða tiltekjur dauðra afla ? Gæti verið hjartsláttur á bak við taktsláttinn , sem alheimsbáknið dansar eftir ? Eða er þar ekki annað en tröllslega voldug vélabrögð líflausrar , ægilegrar tölvuskessu , sem hefur hannað sig sjálf og spýtir út úr sér með allslausum , dauðum svip þessari þrautskipulögðu milljarðamergð af hnöttum í geimnum ? Og ekki síður þrautskipulagðri milljarðamergð af frumum í líkama okkar hvers og eins ? Þær furðuverur , frumurnar , hafa það framyfir sólina og öll stjörnudjásnin , að þær eru lifandi .
Og lífið í einni örveru er meira undur en heill hnöttur , jafnvel sólkerfi eða vetrarbraut án lífs .
Menn hafa verið að spyrja og vilja rannsaka , hvort einhver merki um líf séu finnanleg á Mars .
Ef þar fyndist ein lifandi örvera þætti hún meira undur en allur dauðinn í og á þeim hnetti .
Og frumurnar allar í líkama okkar – þær skipta tugum milljarða í hverju okkar , segja vísindin ( ég hef enga þeirra séð , þú víst ekki heldur ! ) – þær þreyta sinn dans við hljóðan taktslátt einhvers sprota .
Hjartaslögin bergmála þann taktslátt .
Frumurnar okkar lúta hver um sig og hver með annarri því valdboði að láta okkur lifa .
Það er þeirra önn og iðja frá getnaðarstund til andlátsstundar .
Vald líka þar , áþreifanlega nákomið og nærgöngult þér sem mér .
Vald , sem lífið lýtur .
Og dauðinn .
Eða er það kannski sjálft ekki annað en dauðinn í blindum , náköldum leik við sjálfan sig ? Morgunsólin milda og bjarta , Jesús Kristur , á og er svarið við því .
