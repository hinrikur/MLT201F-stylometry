Eftir Arnar Eggert Thoroddsen arnart@mbl.is Morgunblaðið leitaði á náðir um fimmtíu gagnrýnenda , fjölmiðlamanna , tónlistarmanna og annarra sem eru með puttann á grasrótarpúlsinum með það að markmiði að setja saman hæfilega helda spá fyrir árið sem framundan er í dægurtónlsit .
Hvaða sveit eða listamaður sem enginn kannaðist við í upphafi árs á eftir að " eiga " árið eins og það er kallað ? Langflestir nefndu til sögunnar nýrokksveitina Sudden Weather Change en á hæla hennar kom nýbökuð sigursveit Músíktilrauna , Agent Fresco .
Fólk lítur og til Ingós og Veðurguðanna sem bjargvætta gegnheillar popptónlistar .
Ólíkt spá BBC , sem var kvenvæn í meira lagi , veðja menn mest á gamla og gegna og strákalega rokksveitaformúlu .
Þrjár sveitanna eru af þannig toga , ein er þó poppsveit og svo er þarna einn raftónlistardúett , meira í ætt við svuntuþeysaraspádóma BBC .
Skoðum sveitirnar ögn nánar : 1 .
Sudden Weather Change Hljómsveitin rekur ættir til Listaháskólans .
Hún hefur reyndar verið starfandi í nokkur ár en eftir liggur ein stuttskífa .
Sveitin hefur vakið mikla athygli undanfarin misseri fyrir hörkutónleika og tónlistin kraftmikið , surgandi en þó melódískt nýbylgjurokk .
Breiðskífa er væntanleg í apríl og verður undir hatti kimi records .
2 .
Agent Fresco Sveitin átti ótrúlegt ár , sigraði í tveimur hljómsveitakeppnum og náði meira að segja að koma sínu tiltölulega tormelta rokki á öldur ljósvakans .
Hún gaf þá út stórgóða stuttskífu fyrir jólin .
Band sem er á feiknaflugi nú um stundir og svo sannarlega til alls líklegt .
3 .
Ingó og Veðurguðirnir Gerði allt vitlaust ( og marga vitlausa ) með hinu ægigrípandi og sólsteikta lagi " Bahama " síðasta sumar .
Hafa verið að taka böllin af feiknakrafti og gætu hæglega innsiglað stöðu sína betur með vel heppnaðri breiðskífu .
4 .
For a Minor Reflection Gaf út plötuna Reistu þig við , sólin er komin á loft ...
í hitteðfyrra og leggur fyrir sig síðrokk .
Mikið " suð " hefur verið í kringum sveitina að undanförnu og náði það hámarki þegar sveitin túraði með Sigur Rós á erlendri grundu í haust .
5 .
Sykur Dúett þeirra Halldórs Eldjárns og Stefáns Finnbogasonar , ungir og efnilegir piltar , enn í menntaskóla .
Dansvænt rafpopp " mitt á milli Familjen og Crystal Castles ...
virðist njóta vinsælda hjá svona " Nakta apa " týpum , " eins og einn álitsgjafinn orðaði það .
Einnig nefnt Nögl Dynamo Fog Dlx Atx Klive Bárujárn Faðir vor Kid Twist Þóra BjörkÞórðardóttir Árstíðir Thugz on Parole Who Knew Elín Ey Buxnaskjónar Half-Tiger Pet Cemetery Ten Steps Away Our Lives Moses Hightower 