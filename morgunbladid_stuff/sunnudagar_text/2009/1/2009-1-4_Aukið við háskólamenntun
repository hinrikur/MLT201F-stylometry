Eftir Svanhvíti Ljósbjörgu svanhvit@mbl.is Símenntun Háskólans á Akureyri er með mikla og fjölbreytta námskeiðsdagskrá á vorönn skólans og því sannarlega í sóknarhug .
Elín Margrét Hallgrímsdóttir símenntunarstjóri segir það hafa aukist verulega að fólk viðhaldi og auki við sína menntun .
" Ég tel það vera mjög eðlilegt því það eru miklar framfarir á öllum sviðum , hvort sem er tækni , vísindi eða annað , þannig að þetta er mikilvægur og þarfur vettvangur fyrir fólk sem vill viðhalda og uppfæra sína þekkingu .
Við erum með alls kyns fræðandi námskeið , í raun allt sem við erum beðin um eða náum í .
Ef við finnum að markaðurinn hefur áhuga og við finnum kennara erum við tilbúin að gera hvað sem er .
" Styttri og lengri námskeið Hjá Símenntun Háskólans á Akureyri má sækja lengra nám sem og styttri námskeið .
" Lengsta námið okkar er þriggja missera rekstrar- og viðskiptanám en við höfum verið með það í nokkur ár .
Námið er nánast eins og fyrsta árið í viðskiptafræðinni og gefur möguleika á að setjast inn á annað ár á viðskipta- og raunvísindadeild skólans .
Svo höfum við verið með mannauðsstjórnun sem er ein önn en við höfum boðið upp á það undanfarin ár við miklar vinsældir .
Önnur námskeið sem við erum með eru meira og minna styttri námskeið , allt frá þriggja tíma námskeiðum upp í svona þrjá daga , " segir Elín og tekur fram að símenntunin sé nokkurs konar útibú frá Háskólanum á Akureyri .
" Við erum í sjálfstæðum rekstri út frá háskólanum þannig að það nám sem fram fer hér þarf að standa undir sér en við leigjum aðstöðu í háskólanum .
Margir af okkar leiðbeinendum eru líka kennarar í Háskólanum á Akureyri .
" Námskeið á meistarastigi Elín talar um að vinsælustu námskeiðin hjá símenntuninni séu námskeið sem varða fjármál og rekstur og uppeldis- og kennslufræði .
" Við höfum stílað inn á háskólamenntaða og þá helst kennara , heilbrigðisstarfsmenn og viðskiptamenntað fólk .
Þeir sem sækja helst okkar námskeið eru háskólamenntaðir sem vilja bæta við sig námi og uppfæra sína þekkingu .
Við erum mjög reglulega með ný námskeið , sérstaklega á uppeldis- og kennslufræðisviðinu þar sem oft eru einhverjar nýjar kenningar og aðferðir sem er vinsælt að fræðast um .
Svo erum við líka með nokkur námskeið á meistarastigi sem við kennum í samstarfi við háskólann .
Á vormisseri bjóðum við upp á tvö námskeið á meistarastigi .
Það er annars vegar námskeið í klínískri leiðsögn fyrir háskólamenntaðar fagstéttir sem sinna leiðsögn nemenda á heilbrigðissviði og síðan ætlum við að vera með námskeið um krabbamein , orsakir , greiningu og meðferð sem er líka fyrir háskólamenntaðar fagstéttir í heilbrigðisþjónustu .
" Mikið um fjarnám Mörg af námskeiðum Símenntunarinnar eru kennd í fjarnámi og þar á meðal fyrrgreint námskeið um krabbamein .
" Skólinn er í samstarfi við símenntunarstöðvar vítt og breitt um landið þannig að við bjóðum upp á hluta af okkar námskeiðum á þessum stöðum .
Við viljum gjarnan bjóða sem flest námskeið í fjarnámi en auðvitað þurfum við ákveðinn fjölda nemenda þar sem við þurfum að greiða fyrir móttöku námskeiða .
Við höfum því miðað við að hafa þrjá nemendur á hverjum stað til að standa undir kostnaði .
Námskeið í mannauðsstjórnun sem við höfum verið með undanfarin ár höfum við sent á 5-10 staði í fjarnámi en þá þarf fólk ekkert að koma í skólann sjálfan .
Raunar er einstaka nám skipulagt þannig að fólk kemur einu sinni eða tvisvar í skólann .
Þá hefur það aðallega verið til þess að fólk kynnist aðeins innbyrðis og kynnist skólanum en það er þá eingöngu í lengri námskeiðum .
Eins höfum við verið í samstarfi við Félagsmálaskóla alþýðu og kennt út um allt land en þá höfum við skipulagt námið þannig að fólk hefur komið hingað í upphafi , til að sjá okkur og sjá aðstöðuna hérna .
" 