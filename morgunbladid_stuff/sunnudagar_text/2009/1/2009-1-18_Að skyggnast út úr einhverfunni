Undarlegur heimur einhverfunnar reynist fjölda barna fjötur um fót á lífsgöngunni .
Stuðst er við ólíkar aðferðir til að auðvelda þeim sporin en þær eiga það markmið sameiginlegt að einstaklingurinn nái að blómstra sem best .
Bergþóra Njála Guðmundsdóttir kynnti sér þá þjónustu og stuðning sem einhverfum börnum á Íslandi býðst .
Kvikmyndin Sólskinsdrengurinn , sem segir frá hinum níu ára Kela og leit móður hans að svörum um einhverfuna sem fjötrar hann , hefur vakið umræður og spurningar um þjónustu , kennsluaðferðir og aðbúnað fyrir einhverf börn á Íslandi .
Í myndinni eru kynntar til sögunnar aðferðir sem virðast lítið kunnar hér heima , en bera þó undraverðan árangur .
Ýmis úrræði eru þó í boði hérlendis , eftir að greiningu hjá Greiningar- og ráðgjafarstöð ríkisins er lokið .
Sé barnið á leikskólaaldri fær það yfirleitt þjónustu og stuðning í almennum leikskóla í viðkomandi sveitarfélagi , þar sem stuðningsaðili sér um þjálfun þess .
Þegar skólagangan tekur við er oft og tíðum unnið áfram á svipaðan hátt , þ.e. starfsmaður fylgir barninu inn í viðkomandi hverfisgrunnskóla .
Nokkur börn stunda einnig nám við sérdeildir , sem finna má í nokkrum skólum en stór hluti sækir grunnskólagöngu í Öskjuhlíðarskóla , þar sem um helmingur nemenda er með viðbótargreininguna einhverfu .
Hér á landi eru tvær aðferðir helstar þegar kemur að þjálfun og kennslu nemendanna .
Annars vegar er um að ræða svokallaða hagnýta atferlisþjálfun ( ABA ) og hins vegar skipulögð vinnubrögð sem byggjast á TEACCH-hugmyndafræðinni .
Má skilja á fagfólki og foreldrum að fólk skiptist að einhverju leyti í tvær fylkingar , eftir því hvora aðferðina það aðhyllist , þótt enginn efist um að báðum sé þeim ætlað að auðvelda einhverfu börnunum lífið .
Mikil stimpilþörf í kerfinu Flest börn , sem greind eru með röskun á einhverfurófi , fara í gegnum Greiningar- og ráðgjafarstöð ríkisins , eftir tilvísun frá sérfræðingi .
Þar er sálfræðingurinn Evald Sæmundsen sviðsstjóri fagsviðs einhverfu en hann segir misjafnt hversu langur biðtími sé eftir greiningunni .
Stystur sé hann 6-8 mánuðir fyrir börn sem eru í forgangi en það eru þau sem eru á leikskólaaldri .
" Bendi gögn til röskunar á einhverfurófinu gefum við út yfirlýsingu um það í bréfi til tilvísunaraðila og foreldra .
Þar hvetjum við til þess að hafin sé " snemmtæk íhlutun " án tafar , þ.e. þjálfun og meðferð , áður en formleg greining á sér stað hjá okkur .
" Hann segir afar mismunandi hversu vel er brugðist við þessari hvatningu , ekki síst þegar komið er á grunnskólastigið .
" Það eru bara örfá sveitarfélög sem hafa mótað sér stefnu í þessum málaflokki .
Þar sem það hefur verið gert fer eitthvað í gang um leið og bréfið kemur og þeir láta barnið njóta vafans frekar en að bíða með að hefja störf þar til greiningin með stórum staf er komin .
Víða , s.s. í Reykjavík , virðist hins vegar vera mikil " stimpilþörf " þannig að greiningin þarf að liggja fyrir og vera staðfest til að tekið sé mark á henni .
Fyrr fær viðkomandi barn ekki fjármuni til stuðnings og þjálfunar , en þeir eru til viðbótar við sérkennslukvóta sérhvers skóla .
" Þetta er sérstaklega bagalegt þegar kemur að eldri börnum , sem lengi vel þurftu að bíða jafnvel svo árum skipti eftir greiningu , allt að þrjú ár þegar verst lét .
Það gátu verið dýrkeypt ár , að sögn Evalds , ekki síst í þeim tilfellum þar sem sveitarfélögin brugðust ekki við tilmælum um meðferð þar sem endanleg greining lá ekki fyrir .
Átaksverkefni sem hófst árið 2007 hefur þó stytt þennan biðtíma .
Frekar gæsla en kennsla Eftir greiningu er meginreglan sú að börnin fari inn í almenna skólakerfið , fyrst leikskóla og svo grunnskóla , enda á flestum stöðum rekin stefna um " skóla án aðgreiningar " .
Evald segir margt mega betur fara í þessu sambandi .
" Leikskólakerfið hefur ekki byggt upp mikla sérþekkingu á einhverfu innan leikskólanna kerfisbundið .
Í Reykjavík er t.d. engin sérstök þjónustumiðstöð eða leikskóli sem sérhæfir sig í einhverfu en það væri mjög æskilegt í svo stóru sveitarfélagi .
" Hann segir því ákaflega breytilegt hvaða þjónustu barnið fær á leikskólanum .
" Í góðærinu var t.a.m. lítið framboð á fagfólki og leikskólar hafa jafnvel verið mannaðir að hluta með fólki sem talar litla eða enga íslensku .
Svo ætlumst við til að þar sé einhverskonar sérhæfð þjálfun og kennsla fyrir barn með einhverfu .
Þetta er að sjálfsögðu breytilegt eftir leikskólum en það er mikið baráttumál að ná upp ákveðnum gæðastaðli í þessum efnum .
" Þarna reynir talsvert á ráðgjafarhlutverk stöðvarinnar , sem sér ekki bara til þess að foreldrar einhverfra barna fái fræðslu og ráðgjöf heldur útvegar hún barninu tengil sem fylgir því eftir og veitir viðkomandi leikskóla , eða öllu heldur sveitarfélagi ráðgjöf .
Evald segir ákaflega misjafnt , eftir greiningu barnsins og úrræðum sveitarfélagsins , hversu mikinn stuðning og þjálfun það fær .
" Stundum hafa skólarnir ekki úr neinu að spila nema ófaglærðu starfsfólki og barnið fær þá frekar gæslu en kennslu .
Þá er reynt að vinna í gegnum ófaglært fólk með því að stuðningsaðili , t.d. leikskólasérkennari eða þroskaþjálfi , hafi ábyrgðina á framkvæmdinni .
Oftast í seinni tíð hefur þó tekist að ráða fagfólk til starfans .
" Skortur á stefnumótun Þegar kemur að grunnskólanum fer langstærsti hluti einhverfra barna í almenna grunnskóla með einhvers konar stuðningi , og plumar sig mörg vel , að sögn Evalds , " sérstaklega þegar skólinn er búinn að átta sig á því hvers vegna barnið er eins og það er .
" Í þeim tilfellum virkar hugmyndin um skóla án aðgreiningar vel , en þó aðeins " að vissu marki " , eins og Evald orðar það .
" Þá komum við að gæðastýrðri þjónustu , " segir hann og vísar í meistaraverkefni Guðnýjar Stefánsdóttur þroskaþjálfa .
" Það sýnir að gæðin á þjónustunni eru ákaflega misjöfn .
Þannig eru dæmi um að fólk hafi jafnvel ekki farið á námskeið í þeim aðferðum sem það telur sig vera að beita .
Oft er engin markmiðssetning og þar af leiðandi engar mælingar á því hvort markmiðum sé náð .
Að stórum hluta vitum við raunverulega ekkert hvernig peningar , sem eru eyrnamerktir tilteknu barni , eru notaðir og það er ekkert eftirlitskerfi með því hvort verið er að nota þá fyrir barnið eða ekki .
" Hann undirstrikar þó að víða séu ljósir punktar og gott starf unnið .
Hins vegar sé tilfinnanleg vöntun á heildstæðri stefnumótun í þessum málaflokki .
" Og í þeim efnum er alveg sama hvort við erum að tala um leikskólastigið eða grunnskólastigið .
" Vantar sérhæfða leikskóla Í samtölum við foreldra einhverfra barna má heyra skiptar skoðanir á þeim aðferðum sem notaðar eru við kennslu og þjálfun barnanna , og þá hvort beitt sé svokallaðri hagnýtri atferlisþjálfun eða TEACCH-meðferð ( skipulögðum vinnubrögðum ) .
Hins vegar virðist það vera upp og ofan hvaða aðferð þeim stendur þeim til boða þegar á reynir .
" Þjónusta fyrir börn með einhverfu var á Barna- og unglingageðdeild áður en hún var flutt á Greiningarstöð árið 1997 , " útskýrir Evald .
" Í þeim aðdraganda var byggð upp á BUGL ákveðin þekking á TEACCH-aðferðinni og áhersla lögð á hana .
Þegar við komum að málum árið 1997 eru í hópnum sérfræðingar í atferlisþjálfun ( ABA ) en við réðum inn í hópinn fólk með sérþekkingu á TEACCH til að geta boðið upp á báðar aðferðir .
" Hins vegar séu áherslur í sveitarfélögunum ólíkar hvað þetta varðar .
" Sum sveitarfélög eru mjög sveigjanleg og taka óskir foreldra um aðferðir til greina .
Önnur sveitarfélög eru mjög skeptísk á aðra aðferðina og velja að veita bara þjónustu á forsendum þeirrar aðferðar sem þau aðhyllast .
Síðan eru þau sveitarfélög sem taka hvorugan pól í hæðina og hafa litlar áhyggjur af þessu þar til næsta barn með einhverfu kemur til sögunnar .
Þarna skiptir stærð sveitarfélagsins miklu máli .
" Í stærri sveitarfélögum , eins og Reykjavík , getur það jafnvel farið eftir hverfum og einstökum leikskólum , hvaða aðferð er í boði .
" Þetta fer þá gjarnan eftir því hvora aðferðina viðkomandi leikskóli aðhyllist , " segir Evald .
" Og þar finnst mér mikil völd vera sett í hendur leikskólastjórum þannig að óskir foreldra eru oft á tíðum forsmáðar .
Það væri því gífurlega snjallt að vera með miðstöðvar , tvo eða fleiri leikskóla , þar sem aðferðirnar væru þróaðar .
Þá yrði þekkingin eins konar " útflutningsvara " , bæði þegar börnin flytjast úr þessum leikskóla í heimaleikskólann eða þegar heimaleikskólinn þarf öfluga ráðgjöf vegna barns sem byrjar þar .
Þannig hefði þessi sérhæfði leikskóli ráðgefandi hlutverk líka .
" Erum ekki í moldarkofunum Berglind Brynjarsdóttir er sálfræðingur hjá Hjallastefnunni , sem rekur grunnskóla og leikskóla í nokkrum sveitarfélögum landsins .
Í starfi sínu hefur hún komið að kennslu og þjálfun einhverfra krakka sem hafa stundað nám við skólana , m.a. Þorkels Skúla , sem Sólskinsdrengurinn fjallar um .
Berglind hefur áralanga reynslu af atferlismeðferð sem er önnur tveggja höfuðaðferða sem notaðar eru á Íslandi .
" Við byrjum á því að kenna hlutina algerlega frá grunni , " útskýrir hún .
" Við brjótum niður í smáatriði það sem okkur þykir alla jafna vera sjálfsagt .
Flestum finnst t.d. einfalt að klæða sig í peysu eða þvo sér um hendur en þetta tekur einhverfa stundum margar vikur að læra og við kennum þessar athafnir í mörgum bútum .
" Kennslan fer fram með aðstoð , stýringu og styrkingu .
" Þegar ég kenni barni að banka tek ég hönd þess og læt það banka aftur og aftur og smám saman stýri ég því minna og minna .
Í hvert sinn sem vel gengur verðlauna ég það og þegar það gerir hlutinn alveg sjálft kemur stærsta styrkingin , t.d. í formi hróss eða því sem barninu finnst gaman að gera .
Í upphafi ganga flest börn fyrir einhverju ætilegu , s.s. sætindum .
Smám saman opna þau sig svo fyrir því að það geti verið eitthvað annað .
" Berglind efast ekki um árangur meðferðarinnar .
" Ég hef unnið með fjölda barna sem ég komst miklu lengra með en ég þorði að vona .
Enda hefur verið sýnt að atferlismeðferðin ber viðurkenndan árangur .
" Sniðið að þörfum skólans Atferlismeðferð er meðal þeirra aðferða sem eru til umfjöllunar í Sólskinsdrengnum en þar eru fleiri aðferðir kynntar til sögunnar , sem ekki hafa verið reyndar hér heima .
Berglind segir erfitt að bera lítið land eins og Ísland saman við Bandaríkin .
" Þar eru miklu fleiri lausnir í boði en sýndar voru í myndinni , en ekki þar með sagt að þær séu allar góðar .
Í landi eins og Bandaríkjunum er fullt af svikahröppum sem reyna að nýta sér eymd annarra , bæði í þessu fagi sem og öðru .
Það erum við þó laus við hér á Íslandi því það sem er í boði fyrir þessa krakka er viðurkennt .
" Hún segir þó vissulega mega gera betur fyrir einhverf börn á Íslandi .
" Það þýðir ekki að við séum ennþá í moldarkofunum .
Hins vegar vantar millistig í þjónustuna .
T.d. mætti alveg vera þjónusta , þar sem barn fær þá atferlismeðferð sem það þarf yfir daginn , en fer svo inn í bekkinn sinn þegar því hentar best .
Þessi börn fá oft á tíðum frábæra þjónustu í leikskóla sem byggir á atferlismótun út frá þeirra þörfum .
En þegar þau byrja í grunnskóla er farið að sníða hana að þörfum skólans .
" Framtíðardraumar Berglindar lúta að slíku úrræði fyrir einhverf börn .
" Mig langar að opna atferlisþjálfunarleikskóla eða – grunnskóla sem gengi á sömu framlögum og skólar í landinu almennt .
Hann væri þá val fyrir foreldra sem þyrftu ekki að borga meira en venjuleg leikskólagjöld því það kæmi framlag frá viðkomandi sveitarfélagi á móti .
Slíkt þarf þó að útfæra vel .
" Einhverfir um helmingur nemenda Við ákváðum að kortleggja nemendahópinn fyrir um þremur árum og niðurstaðan var að upp undir helmingur nemenda var með viðbótargreininguna einhverfu .
Og þá förum við að skoða hvað við getum gert til að bæta kennslu og þjónustu fyrir nemendur skólans , " segir Dagný Annasdóttir , skólastjóri Öskjuhlíðarskóla .
Í framhaldinu var ákveðið að efla úrræði fyrir einhverfa í skólanum og hluti af því var að setja upp sértaka skynörvunaraðstöðu við skólann .
" Börn með einhverfu hafa í flestum tilfellum skertar skynstöðvar , " útskýrir Dagný .
" Þau geta haft truflað sjónskyn , heyrnarskyn , jafnvægisskyn , sársaukaskyn eða bragðskyn sem gerir það að verkum að þau skynja heiminn ekki eins og við hin .
" Í skynörvunaraðstöðunni er unnið með ólíkar skynstöðvar og reynt að skapa róandi andrúmsloft til að draga úr áreitum .
Þar fá börnin tækifæri til að kynnast ólíkum áferðum efna , þau eru nudduð til að örva snertiskynið , róandi hljóð og tónlist er spiluð og útbúnaður á borð við hengirúm og vatnsrúm er nýttur til að þjálfa upp jafnvægisskyn , svo eitthvað sé nefnt .
Fyrir ári var einnig komið á fót stöðu ráðgjafaþroskaþjálfa við skólann , að sögn Dagnýjar .
" Hann veitir kennurum og foreldrum einhverfra nemenda ráðgjöf auk þess að sinna ráðgjöf á landsvísu .
" Mál í myndum Aðallega eru notaðar þrjár aðferðir við þjálfun nemendanna í skólanum að sögn Dagnýjar .
Svokallað TEACCH-kerfi gengur fyrst og fremst út á skipulögð vinnubrögð þar sem dagsskipulag nemandans er sett upp á myndrænan hátt , þannig að hann sjái auðveldlega hvað dagurinn ber í skauti sér .
" Sem dæmi um dagsskipulag í skóla er : samverustund , tónmennt , sund , frímínútur , hádegismatur og frístundarheimili .
Þá veit barnið að hverju það gengur og óvissan veldur ekki óöryggi vegna þess að öryggi er grundvallaratriði í daglegu lífi einhverfra barna .
" Í skólanum er einnig unnið með PECS sem er myndrænt boðskiptakerfi ætlað þeim sem eiga erfitt með mál og frumkvæði í samskiptum .
Það byggist á myndum sem barnið raðar upp í " setningar " og kemur þannig til skila löngunum sínum og vilja .
Þriðja aðferðin sem unnið er með í skólanum er atferlisþjálfun sem miðar að því að gera barnið sem sjálfstæðast og fá það til að taka sem mestan þátt í daglegu lífi .
" Við erum búin að vera með ráðgjafa frá ABC-skólanum í Sacramento í Bandaríkjunum síðan í ágúst , " segir Dagný en sá skóli kemur við sögu í heimildarmyndinni um sólskinsdrenginn Kela .
Í ABC-skólanum er unnið með einhverf börn frá unga aldri en um 40% þeirra útskrifast þaðan út í hefðbundna skólakerfið .
" Natalie vinnur að því að setja upp heildstæða atferlisþjálfun fyrir einhverfa nemendur hjá okkur og veitir líka starfsfólki ráðgjöf .
Við reiknum með því að hún verði hjá okkur fram á vor en það hefur komið mjög vel út að hafa hana í fullu starfi .
" Dagný bætir því við að ráðgjafinn hafi komið til landsins í gegnum Margréti Dagmar Ericsdóttur , sem gerði myndina , en í fyrravetur vann hann í Hjallaskólanum þar sem Keli sótti skóla .
Fleiri aðferðir eru notaðar í Öskjuhlíðarskóla og t.a.m er unnið með svokallaðar félagsfærnisögur í því skyni að kenna börnum á ákveðnar aðstæður í lífinu , s.s. hvað þau geti gert ef þau týna foreldrum sínum í verslunarmiðstöð .
Þá segir Dagný haldna reglulega teymisfundi með foreldrum og öllum þeim sem koma að barninu , s.s. í heilsdagsskóla , skammtímavistun og liðveislu í því skyni að samrýma vinnubrögð þessara aðila .
Skaðandi hegðun Loks bætir Dagný við að í vetur hafi verið lögð áhersla á að endurmennta starfsfólk í því hvernig megi draga úr áráttukenndri og óæskilegri hegðun .
" Ef við náum því hefur heilmikið áunnist .
Við erum með börn sem skaða sjálf sig og líka börn sem skaða aðra .
Allir starfsmenn okkar eru því nú á námskeiði þar sem þeir læra hvernig megi fyrirbyggja slíkt og hvernig hægt sé að færa einstakling úr óæskilegri aðstöðu yfir í betra umhverfi .
" Fjölgar eftir því sem þau eldast Öskjuhlíðarskóli er heildstæður grunnskóli , með börn frá 1. og upp í 10. bekk og er fyrst og fremst ætlaður nemendum sem eru með þroskahömlun eða undir 70 í greindarvísitölu .
Flestir hafa þó einhverjar viðbótarhamlanir því með stefnu um skóla án aðgreiningar fara flest þau börn sem eru með " væga þroskahömlun " í almennu grunnskólana og geta blómstrað þar að sögn Dagnýjar .
" Við sjáum að aldurssamsetningin hjá okkur er eins og öfugur pýramídi – það eru aðeins 8 nemendur í fyrsta og öðrum bekk til samans en þau eru hins vegar 18 sem útskrifast í vor .
Þannig að þeim smáfjölgar alltaf upp allan grunnskólann .
" Kennt í gegnum heyrn Dagný segir aðferðir Somu Mukhopadhyay við að kenna mállausum börnum með einhverfu að tjá sig vera mjög athyglisverðar en þær koma við sögu í kvikmyndinni um Sólskinsdrenginn .
Þær sýni að leggja megi meiri áherslu á að kenna börnum í gegnum heyrn .
" Hingað til höfum við kannski verið upptekin af því að kenna einhverfum börnum á sjónræna sviðinu .
Þarna kemur hins vegar í ljós að til eru einstaklingar sem blómstra og ná tökum á tungumálinu og félagslegri færni með því að fá kennslu sem byggist á heyrnræna sviðinu .
Það opnast heil ný veröld fyrir þá .
" En væru möguleikar á því að fá slík úrræði hingað heim ? " Mér finnst allt koma til greina sem gagnast barninu í að þroskast og dafna , " svarar hún .
Til að slíkt gæti orðið þyrfti að fá ráðgjafa til landsins sem þróaði aðferðina og staðfærði fyrir íslenska skóla .
" Jafnframt þyrftum við að þjálfa ákveðinn hóp starfsmanna sem hefði trú á þessu og væri tilbúinn að leggja á sig þessa vinnu .
Hann þyrfti líka að skuldbinda sig til að taka að sér þetta verkefni í ákveðinn tíma til að sjá hvort ávinningur yrði af þessari aðferð eða ekki .
" Virðing fyrir einstaklingnum Fjórar sérdeildir fyrir einhverf börn eru reknar við grunnskóla á höfuðborgarsvæðinu , auk sérdeildar á Akureyri .
Þær eru við Digranesskóla , Fellaskóla , Hamraskóla og Langholtsskóla , en Bjarnveig Bjarnadóttir veitir síðastnefndu deildinni forstöðu .
Deildin gegnir einnig ráðgefandi hlutverki fyrir aðra grunnskóla .
Við hana eru í ár níu nemendur auk þess sem tíundi nemandinn tengist deildinni .
Að sögn Bjarnveigar tengjast nemendur sérdeildarinnar allir almennum bekkjum í Langholtsskóla en fara mismikið út í þá eftir getu hvers og eins .
" Sum eru talsvert mikið úti í bekk og einn okkar nemenda er svo til alfarið úti í bekk .
Flest börnin verða læs en það er einstaklingsbundið og í samvinnu við foreldrana hvaða fög við leggjum áherslu á .
Þau sem geta mest fara í gegnum öll fög eins og aðrir nemendur en stundum þurfum við svolítið að forgangsraða .
" Þegar nemandinn er ekki úti í bekknum fær hann sérkennslu á deildinni þar sem farið er yfir það sem hentar betur að kenna honum einslega eða í litlum hóp .
" Aðferðin sem við styðjumst við er skipulögð vinnubrögð sem komin er úr TEACCH-hugmyndafræðinni , " útskýrir Bjarnveig .
" Það má segja að hún byggist á mannúðarsálfræðinni þar sem virðing fyrir einstaklingnum og fötluninni er höfð í hávegum .
Við álítum sumsé ekki að við getum " læknað " þessa fötlun enda er hún ekki sjúkdómur .
Aðferðin gengur mikið út á skipulag og sjónrænar vísbendingar með því að útbúa töflu yfir það hvernig dagurinn verður hjá nemandanum .
" Deildin er einnig með það sem kallað er " öfug blöndun , " að Bjarnveigar sögn .
" Þá koma nemendur úr bekknum til nemanda í sérdeild og læra þar með honum .
Þetta skiptir miklu máli félagslega .
Krakkarnir sjá þá oft nýja hlið á einhverfa nemandanum , því hann talar jafnvel meira og hefur meiri samskipti við þá inni á sérdeildinni en úti í bekknum .
" Aðspurð segir hún foreldra yfirleitt mjög ánægða með þjónustuna , enda byggist hún töluvert á samvinnu við þá .
" Það eru fleiri sem vildu koma börnunum sínum hingað en komast að .
Þetta eru almennt litlar deildir því það er ekki talið æskilegt að nemendurnir séu fleiri en átta eða svo .
Við erum með um 7,5 stöðugildi enda þurfa flestir nemendurnir fylgd þegar þeir fara út í bekk og þá er einhver úr sérdeildinni með þeim .
" 