NÚ ÞEGAR þetta er skrifað hefur verð á þorski lækkað um 30% og er von á að hann lækki enn meira á nýju ári .
Álverð lækkar einnig um 30% og er alger óvissa með álframleiðslu í heiminum á nýju ári vegna iðnaðarkreppunar .
Við höfum sýkta síld og það er loðnubrestur .
Allt þetta gerist þegar blasir við offramboð á orku og er fyrirsjáanlegt að verð á olíu og gasi muni hrynja frá því sem komið er .
Auðlindir okkar eru sem sagt verðlausar eða verðlitlar og er viðbúið að þær verði það næstu 2-3 ár hið minnsta .
Þegar þetta er fyrirsjánlegt eru Íslendingar æfir yfir því að fá ekki að komast yfir ódýrt lánsfjármagn til að halda lífinu í innflutnings- og þjónustufyrirtækjum , og sjá fram á gjaldþrot þessara fyrirtækja ef fram heldur sem horfir .
Því miður virðist það óumflýjanlegt og reyndar nauðsynlegt að fyrirtæki sem grundvallast á innflutningi og þjónustu innanlands fari í stórum stíl á hausinn .
Hver er ástæðan fyrir þessu ? Hún er einfaldlega sú , að tekjur þjóðarbúsins verða að duga fyrir skuldum .
Þrátt fyrir gengishrap krónunnar mun útflutningur minnka , hvort heldur sem er í magni eða virði .
Fyrirsjáanleg neikvæð verðbólguvísitala á heimsvísu gerir það að verkum að skuldir hækka í samanburði við eignir og tekjur .
Því fylgir atvinnuleysi og skerðing á lífsgæðum .
Newsweek segir yfirvofandi heimskreppu , sem varla er byrjuð , munu kosta Bandaríkjamenn miklu meira en uppreiknaður kostnaður fyrri og seinni heimstyrjaldar , kreppunnar miklu , Víetnam-stríðsins og Írakstríðsins samanlagt .
Það er ömurlegt að íslenskir fjölmiðlar geri þessum málum ekki skil .
Því meiri skuldum sem við söfnum til að reyna að koma hagkerfinu í gang , því dýpra gröfum við okkar eigin gröf .
Ástæðan fyrir þessu er að útflutningur okkar á eftir að minnka í virði og magni næstu árin , en þá verðum við að treysta á að það séu ekki skuldir sem hirða þær litlu tekjur sem þjóðarbúið aflar sér .
Við þurfum að sætta okkur við óumflýjanlegt atvinnuleysi og gjaldþrot margra fyrirtækja og heimila .
Ef við ætlum að koma í veg fyrir það með ódýru og auknu lánsfjármagni erum við að treysta ömurlega fátækt og hörmung yfir Íslendinga um ókomna framtíð .
Sama gildir með hverskyns nýsköpun eða nýjar hugmyndir af fyrirtækjarekstri eða framleiðslu .
Heimsefnahagurinn er þess eðlis , á næstu árum , að hann leyfir ekki neinar nýjar hugmyndir nema að fyrirsjánlegt gjaldþrot fái að fylgja með .
Verður því vandinn okkar enn meiri fyrir vikið .
Hugvit og frumleiki getur orðið okkur meiri skaði en lán á næstu árum .
Við verðum að treysta á það sem við kunnum best og halda okkur við það sem örugglega veitir okkur tekjur .
Olíuleit , og netþjónabú og annað slíkt sem gefur von um erlent fjármagn heyrir hér til undantekninga .
Við ættum því að vona og óska að við fáum engin lán til að styrkja innflutning og útflæði fjármagns á næstunni .
Yfirvöld eru í þeirri erfiðu stöðu að halda til streitu þeirri stefnu sem þau mega ekki nefna á nafn ; að keyra þorra innflutningsfyrirtækja í gjaldþrot til að stöðva innflutning og koma honum í jafnvægi við útflutning svo að krónan styrkist , og skuldir heimila og fyrirtækja lækki sem því nemur .
Gunnar Kristinn Þórðarson , guðfræðingur .
