Helga Jóhannsdóttir og Ómar Ragnarsson eiga sjö börn .
Það er því af nægum tengslum að taka í þeirri fjölskyldu .
Hér tala Lára og Þorfinnur .
Þau hafa bæði látið til sín taka í fjölmiðlum og hún tók það upp eftir honum að hafa gaman af stærðfræði og tók eina önn í verkfræði af því að hann hafði klárað fyrri hlutann .
Eftir Freystein Jóhannsson freysteinn@mbl.is Lára " Ég man fyrst eftir Þorfinni í rifrildi við Ninnu , elztu systur okkar , um Tinnabók .
Þá hef ég verið 4 , 5 ára , en ég er sex árum yngri en hann .
Hann gaf sig ekki gagnvart Ninnu , var ekki vanur því , hann var og er reyndar enn mjög ákveðinn , en hann getur líka verið mjög sveigjanlegur ef það hentar honum .
Við vorum stór systkinahópurinn , sjö krakkar , þannig að eiginlega man ég fátt af honum einum framan af .
Ég man þó vel þegar hann átti að passa okkur þrjár yngstu systur sínar og láta okkur sofa .
Hann var mjög strangur , ef við hefðum mátt velja , hefðum við viljað að einhver annar kæmi okkur í rúmið .
Hann sat á gólfinu og las , ekki fyrir okkur , heldur sjálfan sig og beið eftir því að okkur sigi blundur á brá .
Og við máttum ekki hreyfa okkur á meðan .
Þegar elzti bróðir okkar kom okkur í háttinn gátum við alltaf platað hann til þess að leyfa okkur að fá kexköku eða leika okkur bara svolítið meira .
En það var aldrei hægt að plata Þorfinn .
Ég held ég megi segja að framan af vorum við engir sérstakir vinir .
Ég var alltaf að atast í honum og honum var ekki skemmt .
Svo breyttist það og ég fór að líta mjög upp til hans , mér fannst hann svo klár , hann vissi eiginlega allt og fékk góðar einkunnir í skólanum .
Hann var svona ekta sonur sem allir foreldrar vilja eiga .
Og fyrir mér ekta bróðir , sem mér fannst allar stelpur vilja eiga .
Þegar ég var sex ára gat ég ekki sagt stjarna , sagði alltaf snjarna .
Þorfinnur var óþreytandi í að láta mig tönnlast á þessu , þar til ég gat sagt stjarna .
Þá sagði hann strax : Segðu snjór , segðu snjór .
Og ég sagði auðvitað stjór ! Þá hló hann .
Hann gat verið svolítið stríðinn .
" Íslenzku- og stærðfræðipælingar " Það voru miklar íslenzku- og stærðfræðipælingar á heimilinu , pabbi var alltaf með móðurmálið á vörunum og við krakkarnir drukkum það í okkur .
Þorfinnur varð góður stærðfræðingur og ég tók það upp eftir honum að hafa gaman af stærðfræði .
Seinna fór ég svo í verkfræði einsog hann hafði gert , en lauk aðeins einni önn , hætti þegar fjórða barnið kom í heiminn .
Þorfinnur var alltaf að segja mér að fara í fjölmiðlun og hvetja mig til þess að sækja um .
Þegar NFS var stofnuð 2005 var hann ráðinn þangað inn og hann hvatti mig til þess að sækja um , því það vantaði fullt af fólki .
Ég fór og talaði við Róbert Marshall og þar með var ég komin í fjölmiðla .
Þorfinnur vissi hvað hann söng um þetta og ég fann fljótt að starfið er mitt draumastarf .
Það var mikið talað um fjölmiðla á heimilinu .
Pabbi var náttúrlega vakinn og sofinn fjölmiðlamaður .
Og svo var kvikmyndaáhuginn á fullu líka .
Þeir Þorfinnur og Raggi , elzti bróðir , bjuggu til kvikmyndir , þeir áttu einhverja kameru og svo voru sýningarvél og tjald á heimili .
Þarna sýndu þeir sínar myndir , sem ég fékk stundum að leika í , eða var öllu heldur notuð í , þegar betri kostir voru ekki fyrir hendi .
En þeir tóku þetta allt mjög alvarlega .
Þorfinnur var afbragðsnemandi .
Ég man þegar hann fékk árangurinn í samræmdu prófunum ; AAA .
Hann skrifaði með félaga sínum í Álftamýrarskóla fræga söguritgerð upp á 10 .
Þegar ég kom í skólann þreyttust kennararnir aldrei á að segja mér að ég mætti gjarnan líkjast bróður mínum meira .
Mér fannst oft erfitt að feta í fótspor hans , eiginlega átti ég ekki sjens og valdi þess vegna oft að fara " hina leiðina .
" Þorfinnur var ekki villtur unglingur .
Það var aldrei neitt vesen í kringum hann .
Hann átti alltaf kærustu Hann var mjög vinmargur og fljótlega fóru stelpurnar að verða skotnar í honum .
Hann var klár og skemmtilegur og svo dansaði hann .
Þegar ég var þetta 12 , 13 , 14 var Duran Duran í miklu uppáhaldi hjá mér og það var alveg að gera út af við hann .
Þegar ég svo 15 , 16 komst upp á svipaða tónlist og hann fór hann að deila með mér ýmsu úr sínum heimi .
Þá var hann ekki lengur bara stóri bróðir , sem ég leit með lotningu upp til , heldur líka félagi og vinur .
" Vinur allra hvar sem er " Þegar ég var 16 fór okkar samband að breytast .
Hann hætti með kærustunni sem hann hafði verið með öll unglingsárin og þá áttum við meiri samleið og tengslin í milli okkar urðu önnur , til dæmis skemmtum við okkur saman .
Ég man til dæmis alltaf eftir fyrsta skiptinu þegar hann og vinir hans skemmtu sér og dönsuðu með mér og vinkonum mínum í stofunni heima eitthvert laugardagskvöldið .
Þá vissi ég að við vorum jafninmgjar .
Og nú náum við vel saman á fullorðinsaldri þótt ólík séum .
Við fórum til dæmis saman til Parísar í sumar ásamt mökum , ferð sem við höfðum talað um í mörg ár .
Hann Þorfinnur er mjög skemmtilegur , hann á það reyndar til að bíta sumt í sig og getur þá verið svolítið þrjózkur , en hann fer aldrei í illt út af því .
Einn af hans stóru kostum er að hann dæmir engan fyrirfram og er bæði alþjóðlegur og víðsýnn í garð manna og málefna .
Hann er heimsborgari , hefur ferðazt víða og kynnzt mörgum menningarheimum .
Og honum hefur tekizt að vera vinur allra , alveg sama hvar í heiminum hann er .
Það líkar öllum vel við hann .
Hann er ekki snobbaður , en hann vill fá gott vín og góðan mat og þegar hann er gestgjafinn getur hann látið dæluna ganga um uppruna vínsins og matarins .
Hann leggur mikinn metnað í matargerð og er frábær kokkur og það er gaman að hlusta á hann , þó ég hafi lítið vit á mat eða drykk .
Máltíðin sem fylgir sögunum er svo yndislega góð og sögurnar því í raun forsmekkurinn að því sem koma skal .
" Lára Ómarsdóttir Hún fæddist 27. marz 1971 .
Hún varð stúdent frá Tækniskólanum 1999 og útskrifaðist sem kennari 2004 .
Hún kenndi í tvo mánuði en þá kom til verkfalls og hún fór að starfa sem innkaupastjóri hjá Dagur Group .
Hún kom til starfa sem fréttamaður á NFS og síðar Stöð 2 .
Eftir það starfaði hún á 24 stundum og þegar blaðið var lagt niður vann hún út mánuðinn á Morgunblaðinu .
Hún er gift Hauki Olavssyni og eiga þau fimm börn .
Er aldrei í undirmálum Þorfinnur " Ég segi oft , í gríni og alvöru , að ég eigi fjórar systur sem allar eru kennaramenntaðar og búa úti á landi ; þrjár í Mosfellsbæ og ein í Grafarvoginum .
Héðan frá Stýrimannastígnum finnst mér þær langt í burtu .
Við erum dálítið tvískiptur systkinahópur , eiginlega þrískiptur .
Við Ragnar og Ninna erum í eldra hollinu , þrjú á þremur árum , svo er Örn svolítið í miðjunni og svo systurnar þrjár í yngra hollinu ; Lára , Iðunn og Alma , líka þrjár á þremur árum .
Eðli málsins samkvæmt átti ég mesta samleið með eldri hópnum , en ég man auðvitað vel eftir Láru frá því hún fæddist ; þá var ég á sjötta ári .
Hún var strax mjög fyrirferðarmikil , bráðþroska og dugleg að bjarga sér .
Við erum boltarnir í fjölskyldunni , vorum bæði yfir tuttugu merkur og fyrirferðarmest út á það .
Lára var því stór og mikil frá upphafi .
Sem elzta stelpan í yngra hollinu stýrði hún þeim systrum af röggsemi , var kraftmest og það var nettur forystusauður í henni .
Hún var skarpur krakki og lagði línurnar bæði fyrir yngri systur sínar og aðrar stelpur .
Hún réð því hver gerði hvað , á seinni árum er hún að reyna að telja mér trú um það að hennar hlutur hafi ekki verið svo stór .
Hún gleymir því bara að ég var þarna líka og varð vitni að öllu saman .
Hún komst hins vegar ekkert áleiðis með að ráðskast með okkur eldri systkini sín .
Viljann vantaði ekki en hún átti aldrei sjens .
Til þess var bilið á milli okkar of breitt .
Lára var mikill grallari , hún var uppátektarsöm og mikið fjör og mikið líf alltaf í kringum hana .
Svo var hún hláturmild með afbrigðum .
Það var svolítið erfitt að stunda félagslíf vegna stöðugra athugasemda og stríðni yngri systranna með Láru fremsta í flokki .
Svona nokkuð truflar náttúrlega 12 , 13 ára ungling , það var erfitt að bjóða vinum að ég tali ekki um vinkonum heim í þessa ljónagryfju svo lendingin varð oftast að fara heim til hinna .
" Óskiljanlegt Duran-Duran æði " Þegar hún var unglingur greip hana Duran Duran æði sem hún tók með slíku trompi að mér fannst nóg um .
Menntaskólaárin bjó ég í bílskúrnum og þegar ég var 18 og hún 12 fór ég í langa lestarreisu um Evrópu og þegar ég kom heim aftur hafði hún þroskazt heilmikið , allavega hvað tónlistina snertir , því hún hafði laumast í plötusafnið mitt og lært að meta Spilverkið , Þursaflokkinn og Pink Floyd .
Upp úr þessum náðum við betur saman , hún var svolítið ráðvillt á tímabili í menntaskóla , fann sig ekki þar .
Þess í stað hóf hún barneignir mjög snemma , við eignuðumst okkar frumburði um líkt leyti sem jók enn á tengsl okkar og svo kom hún inn í fjölmiðlana og þar með urðum við kollegar ofan á allt annað .
Ég ber líklega einhverja ábyrgð á því að hún byrjaði á NFS , þó að valið og viljinn hafi auðvitað verið alfarið hennar .
Þaráður var hún hjá Office One og stóð sig vel , hún fékk mikið lof hjá femínistum þegar hún fjarlægði klámblöð úr hillunum .
Þetta tók hún upp hjá sjálfri sér og hafði bæði kjark og dugnað til þess að fylgja sannfæringu sinni í þessum efnum .
Reyndar sótti hún um íþróttafréttaritarastöðu hjá Sýn áður en hún kom á NFS en fékk ekki .
Hún hefði orðið alveg frábær í það , áhugasöm og kappsöm sem hún er , en þeir vildu hana ekki , prófuðu hana ekki einu sinni .
Mér fannst þetta skandall enda sannaði hún strax hjá NFS að hún átti erindi í fréttamannsstarfið .
Hún hefur vítt áhugasvið og fylgist vel með .
Eftir á að hyggja var ekki galið að hún skyldi komast svona seint í fréttamennskuna .
Það er gott fyrir fjölmiðlafólk að hafa sem breiðastan bakgrunn .
Lára er mjög kappsöm og dugleg kona .
Hún hefur mikinn drifkraft , er traust og trygg og mikill vinur vina sinna .
Svo er hún fjölskyldurækin .
Hún er mjög ör , sumum finnst hún fyrirferðarmikil , en þau umsvif fylgja bara lífskraftinum í henni .
Hún á það reyndar til að vera mjög dramatísk , jafnvel áður en hún varð unglingur setti hún mikla dramatík í gang , þegar hún taldi sig þurfa að vera reið út í foreldra okkar eða okkur systkinin .
En þetta var allt uppi á borðinu .
Hún hefur aldrei verið í undirmálum .
" Sýndi bæði þroska og reisn " Rauðavatnsmálið ? Kannski hafði það meiri áhrif á hana en við blasti á þeim tíma .
Hún tók því af miklum drengskap , axlaði sína ábyrgð , sem er til fyrirmyndar .
Ég var nú að segja henni að taka það rólega eftir að hún sagði upp á Stöð 2 út af þessu ( ummælum sem fóru fyrir mistök í loftið - innsk .
fj ) , en hún réð sig strax í starf hjá Iceland Express .
Hana langaði hins vegar bara alltaf í fjölmiðla og það kom í ljós að sá tími hennar var langt í frá liðinn .
Ég er ekki að segja að þetta mál hafi legið endalaust þungt á henni , en það var ekki létt að ganga í gegnum það meðan á því stóð .
Það er ekki auðvelt að vera leidd til slátrunar á ábyrgðarlausum og ósmekklegum bloggsíðum .
Að komast frá því með hennar hætti fannst mér sýna mikinn þroska og mikla reisn .
Þegar þetta mál er skoðað eftir á , voru þetta bara klaufaleg mistök sem hent geta alla á vinnustöðum þar sem kaldhæðnislegur húmor þrífst .
Nú er hún landlaus en ég veit að það verður ekki lengi .
Hún getur auðveldlega haslað sér völl annars staðar .
Ég myndi ráðlegga henni að nota þetta hlé til þess að flytja til útlanda og búa þar í einhver ár .
Það er bráðnauðsynleg lífsreynsla fyrir hvern sem er og það er aldrei of seint að láta verða af henni " .
Þorfinnur Ómarsson Hann fæddist 25. október 1965 .
Hann tók stúdentspróf frá MH 1984 , lauk fyrri hluta verkfræðináms við HÍ , stundaði frönskunám og fjölmiðlafræði , almannatengsl og sjónræna tækni í Frakklandi .
Hann hefur lagt stund á fararstjórn , blaðamennsku , kennslu og gagnrýni og fréttamennsku í sjónvarpi og var framkvæmdastjóri Kvikmyndasjóðs Íslands 1996-2003 .
Hann á að baki ótal störf tengd kvikmyndum og sjónvarpi .
Hann var talsmaður friðargæzluliðsins á Sri Lanka 2006 og 2007 og er nú upplýsingafulltrúi viðskiptaráðuneytisins .
Sambýliskona hans er Ástrós Gunnarsdóttir dansari .
Hann á tvo syni frá fyrra hjónabandi og einn stjúpson .
