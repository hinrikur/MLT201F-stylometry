ÞVÍ er spáð að leikararnir Mickey Rourke og Sean Penn verði báðir tilnefndir til Óskarsverðlauna , en nú hefur Rourke verið sakaður um að níða niður frammistöðu Penns .
Leikararnir eru gamlir vinir en á vefsíðunni Daily Beast er því haldið fram að Rourke segi fólki að keppinauturinn sé í " meðallagi " og haldinn " hommafóbíu .
" Frammistaða Rourke í kvikmyndinni The Wrestler hefur verið lofuð , og skotið honum aftur inn í sviðsljósið úr skuggum meðalmennskunnar sem hann hefur haldið sig í .
Penn hefur eins hlotið lof fyrir túlkun sína á Harvey Milk , fyrsta opinberlega samkynhneigða manninum sem kosinn var í embætti í Bandaríkjunum .
Rourke er sakaður um að hafa sent smáskilaboð til framleiðanda í Hollywood þar sem hann sagði : " Sean er gamall vinur minn og ég féll alls ekki fyrir leik hans – þó hann væri í meðallagi við að þykjast vera samkynhneigður , þrátt fyrir að ég þekki fáa sem eru haldnir jafnmikilli hommafóbíu .
" Rourke er einnig sagður , eftir viðtal í spjallþætti Davids Lettermans , hafa sagt að Penn gæti alls ekki verið öruggur um að verða tilnefndur .
Kynningastjóri Rourke hafnar því að leikararnir eigi í illdeilum , þeir hafi verið vinir um langt skeið og Rourke hafi mætt á frumsýningu Milk í New York til að sýna Penn stuðning .
Aðstandendur vefsíðunnar standa við söguna .
