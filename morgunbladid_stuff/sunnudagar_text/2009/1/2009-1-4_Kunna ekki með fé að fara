" ÞAÐ eru skrýtnir kumpánar , sem þreytast ekki á að reyta af sér mannorðið með því að safna að sér peningum , sem þeir hafa ekkert með að gera og eru mun betur komnir annars staðar .
Þetta eru menn , sem kunna ekki með fé að fara , þótt sumir hverjir mylgri annað veifið í nauðþurftamenn , vonandi af góðhug .
Engan á að skorta fé til nauðþurfta .
Það er blettur á hverju þjóðfélagi að ala upp stétt , sem á ekki mat í munn sér , sem lætur náungann mausa án hjálpar .
Glæpur gagnvart yngstu kynslóðinni , sem á að erfa landið .
" Svo farast Kristmundi Bjarnasyni , rithöfundi á Sjávarborg í Skagafirði , orð .
Hann hefur þó ekki áhyggjur af kreppunni .
" Nei , ég hef engar áhyggjur .
Hins vegar finnst mér leiðinlegt til þess að vita , að landar mínir skuli aðhyllast happa- og glappa-aðferðir í stjórnsýslu .
" Kristmundur sendi frá sér ævisögu Gríms Jónssonar , Amtmaðurinn á einbúasetrinu , fyrir jólin .
Grímur amtmaður var uppi á fyrri hluta 19. aldar .
" Hélt þá íslenskur bændalýður , að hann bæri af öðrum sökum vits og þekkingar á fornum fræðum norrænum , og Íslendingar væru öllum þjóðum fremri , líklega í hvívetna .
Í þessu fólst í senn styrkur alþýðu og veikleiki .
Þeir áttuðu sig snemma á því , að tungumálið var meginstoð þjóðarvitundar þeirra og þóttust af .
Af þessu kann aftur að hafa leitt ofdekur og hroki á annan veginn , en tómlæti á hinn bóginn gagnvart því , sem erlent var og gagnlegt í verklegum efnum .
" | 20 