Gylfi Magnússon fæddist í Reykjavík 5. maí 1930 .
Hann lést á líknardeild Landspítalans í Kópavogi 14. desember síðastliðinn Foreldrar hans voru Margrét Jónsdóttir , f. á Stóra-Hálsi í Grafningshreppi 26.11 .
1906 , d. 31.1. 1985 og Guðmundur Magnús Ólafsson , f. í Eyvík í Klausturhólasókn í Árnessýslu 2.8. 1901 , d. 12.5 1973 .
Gylfi átti fjögur systkini sem öll eru á lífi .
Þau eru : Áslaug Hulda , f. 10.2 1928 , Hjördís , f. 12.4 1933 , Jón Heiðar , f. 22.5 1936 og Rúnar , f. 27.4 1946 .
Gylfi kvæntist 13.11 .
1954 Huldu Dagmar Magnúsdóttur , f. í Reykjavík 3.8 1926 .
Foreldrar Huldu voru Guðrún Ragnheiður Brynjólfsdóttir , f. í Miðhúsum í Biskupstungum 20.8. 1886 , d. 11.6. 1976 og Magnús Gíslason , f. á Melum í Kjós 18.8. 1872 , d. 11.9. 1943 .
Synir Gylfa og Huldu eru : 1 ) Magnús , f. 20.12 1951 , kvæntur Dagrúnu Gröndal , f. 6.9. 1953 .
Börn þeirra eru : a ) Hulda Dagmar , f. 2.6. 1974 , dóttir hennar er Írena Þöll Arnarsdóttir , f. 25.12 .
1998 , og b ) Berglind Ósk , f. 15.4 1978 .
2 ) Gylfi , f. 24.11 1955 , kvæntur Sigrúnu Ásmundsdóttur , f. 25.4 1958 .
Börn þeirra eru : a ) Jóhanna , f. 9.5 1980 , sambýlismaður Jón Ágúst Garðarsson , f. 7.2 1980 , dóttir þeirra er Aníta Eik , f. 6.11 .
2004. b ) Ólafur Gylfi , f. 18.9. 1983 , unnusta Helga Margrét Haraldsdóttir , f. 30.12 .
1985 , og Arna Björk , f. 12.7. 1996 .
3 ) Örn , f. 25.6 1960 , kvæntur Sveinbjörgu Brynjólfsdóttur , f. 31.8. 1962 .
Dóttir þeirra er Brynja , f. 13.5. 1995 .
Gylfi fluttist ungur að árum með fjölskyldu sinni í Þingvallasveit , að Mjóanesi , þar sem hann ólst upp .
Á unglingsárum fluttist hann í Hafnarfjörð til þess að stunda nám við Flensborgarskólann , en þaðan útskrifaðist hann sem gagnfræðingur og hlaut verðlaun fyrir góðan námsárangur .
Að námi loknu fór hann fljótlega út á vinnumarkaðinn og fór snemma að vinna sjálfstætt sem verktaki við jarðvinnu og gatnagerð .
Eftir að hafa árum saman starfað sem sjálfstæður verktaki , seldi hann reksturinn og hóf störf sem verkstjóri hjá Breiðholti hf. Síðar gerðist hann verkstjóri hjá Húsnæðisnefnd Reykjavíkur og starfaði hann þar uns hann fór á eftirlaun .
Gylfi og Hulda voru gift í 58 ár .
Þau hófu búskap á Sogavegi , en lengst af bjuggu þau á Seltjarnarnesi með viðkomu á Álftarnesi og í Grafarvogi .
Síðustu átta ár hafa þau búið á Naustabryggju í Reykjavík .
Útför Gylfa fór fram frá Áskirkju 22. desember , í kyrrþey að ósk hins látna .
Jæja , þá er hann loksins búinn að fá hvíldina .
Eftir löng og ströng veikindi lést pabbi aðfaranótt 14. desember sl. Mig langar að minnast og kveðja hann með þessum skrifum .
Í minningu var pabbi hinn sterki og skynsami maður í fjölskyldunni sem alltaf var hægt að leita til og fá góð ráð og var hann boðinn og búinn til að hjálpa eins og unnt var .
Stóran hluta af starfsævinni starfaði hann sem verktaki og síðar verkstjóri við byggingarframkvæmdir að uppbyggingu verkamannabústaða í Breiðholti og öðrum hverfum í Reykjavík er fylgdu á eftir .
Hæfni hans til verkstýringar kom sér vel í fjölskyldunni , hvort sem einhver var að fara að flytja eða þurfti að mála , þá tók pabbi alltaf að sér að undirbúa , kalla til mannskap og tryggt var að gengið yrði í verkið og allir hjálpuðust að .
Pabbi var ötull að hvetja mann til verka og ekki var ég hár í loftinu þegar pabbi réð mig í mína fyrstu sumarvinnu .
Þá hafði pabbi keypt gamla skurðgröfu og kom henni fyrir ekki langt frá þar sem við bjuggum , gerði svo samning við mig um að snurfusa og mála tækið .
Þarna hamaðist ég lungann úr sumrinu , móður minni til mikillar armæðu þar sem málningin fór að miklu leyti á sjálfan mig og fötin og lenti því á henni að þrífa en pabbi hafði gaman af þessu og var duglegur að hrósa mér fyrir verkið .
Þegar ég var að kaupa mína fyrstu bíla og íbúð þá tók maður pabba með til að skoða og meta og alltaf hvatti hann mann áfram og brúaði tímabundið það sem upp á vantaði ef hann mat að fjárfestingin væri raunhæf .
Tafl og bridge voru hans áhugamál , oft var erfitt fyrir hann að finna tíma til að sinna sínum hugðarefnum og þegar maður hugsar til þess í dag hvað hann náði góðum árangri í skákinni og keppnisbrids þar sem lítill tími var til að sinna hugðarefninu því vinnudagur var langur .
Utanumhald heimilisins var hjá mömmu og leystu þau verkaskiptinguna farsællega og var hjónaband þeirra farsælt og gott veganesti út í lífið fyrir okkur bræður .
Rökrænar þrautir voru ætíð spennandi viðfangsefni .
Það voru góðar stundir á jólum að leysa skákþrautir og myndaþrautir sem komu út fyrir jól .
Nú varð maður fyrir síðustu jól að treysta á eigið hyggjuvit ! Ég man þegar Taflfélag Seltjarnarness var stofnað á áttunda áratugnum hvað ég var stoltur af pabba að hann skyldi flytja sig yfir til okkar frá TR og með því sýna sinn stuðning við uppbyggingu á ungu félagi .
Pabbi hefur verið sjónskertur í nokkur ár og því ekki getað sinnt sínum hugðarefnum .
Íþróttum fylgdist hann alltaf vel með og þá sérstaklega handbolta .
Þar var hann vel inni í öllum málum , það var ánægjulegt að sitja með honum í desember og fylgjast með undanúrslitaleik í handboltanum .
Hann var vel inni í hlutunum og þekkti vel til leikmanna .
Við leiðarlok eru orð fátækleg en minningar góðar sem munu lifa áfram með okkur .
Örn .
Elsku afi minn , þú hefur kvatt þennan heim .
Á þessari stundu hlýnar mér um hjartarætur því margar góðar minningar rifjast upp .
Minning mín um þig er og verður alltaf falleg .
Þú varst eini afi minn og ég er svo þakklát fyrir að hafa átt þig sem afa , ég hefði ekki getað óskað mér betri afa .
Mín fyrsta minning er þegar þið amma voruð ný flutt á Álftanesið , þar áttuð þið virkilega fallegt og kærleiksríkt heimili .
Samband ykkar ömmu var einstakt , þið voruð svo samhent og samstiga í lífinu og fjölskyldan var ávallt í fyrirrúmi .
Það var alltaf svo gaman að koma í heimsókn til ykkar því við sátum aldrei auðum höndum , þið áttuð stóran og glæsilegan garð það sem við gátum gleymt tíma og stund í leik .
Taflmaður varstu mikill , elsku afi og voru þær ófáar stundirnar sem þú eyddir með okkur barnabörnunum við taflborðið .
Þú kenndir okkur mannganginn , þegar við höfðum náð góðum tökum á honum kenndirðu okkur ýmis brögð , svo sem heimaskítsmát .
Aldrei var taflið langt undan og í minningunni varst þú ávallt við taflborðið .
Mér er sérstaklega minnistæð sú hefð sem þú og synirnir höfðu komið ykkur upp á aðfangadagskvöld , að tefla eftir að við höfðum lokið við að opna gjafirnar .
Þú og pabbi teflduð oft saman og það er greinilegt hvaðan skákáhugi hans er uppruninn .
Áhuginn á skák smitaðist því ég fór síðar að æfa skák , ég var mjög stolt af því að eiga afa og pabba sem góða skákmenn .
Á unglingsárunum þegar ég tók mín fyrstu skref út á vinnumarkaðinn á sumrin , fékk ég að vinna með þér , þú varst góður verkstjóri og allir þeir sem unnu undir þinni stjórn báru mikla virðingu fyrir þér .
Það var virkilega gaman að hafa kynnst þessari hlið á þér í þessi fimm sumur sem ég starfaði með þér .
Mér þykir afskaplega vænt um að þú hafir fengið að kynnast dóttur minni Anítu Eik , þú sýndir henni alltaf svo mikinn áhuga og fylgdist vel með hvað var um að vera í lífinu hjá henni .
Ég veit að þú ert á góðum stað núna og að þér líður vel þar , hvíl þú í friði , elsku besti afi .
Þín , Jóhanna .
Ástkær afi minn er látinn .
Söknuðurinn teymir mig á vit minninganna .
Minninga frá minni yndislegu barnæsku sem elsku afi átti svo ríkan þátt í .
Minningar um litla stelpu sem ólst upp við ótæmandi ást , hlýju og gleði .
Ég vildi óska að ég gæti , þó ekki væri nema örstutt augnablik , orðið aftur þessi litla stelpa og hjúfrað mig upp að afa mínum .
Heyrt hann hlæja að blaðrinu í mér og séð skilningsríkt brosið þegar ég nota bækurnar hans fyrir stiga , byggi borg úr spilunum hans eða dreg alla taflmennina hans með mér í bað .
Ég loka augunum og sé fyrir mér húsið á Lindarbrautinni .
Afi situr í stólnum sínum , niðursokkinn í krossgátu , og amma raular lagstúf í eldhúsinu .
Amma biður mig að segja pabba að maturinn sé tilbúinn .
Hún hefur alltaf átt það til að segja " pabbi þinn " þegar hún talar um afa , enda má eiginlega segja að ég hafi verið svo lánsöm að eiga tvo pabba .
Mér finnst eins og þarna hafi alltaf verið sumar , alltaf verið sól .
Ég var mikill gaur og þau voru ófá tárin sem þurrkuð voru af rauðum kinnunum og ófáir plástrarnir sem settir voru á hrufluð hnén .
Ég hlýt að hafa reynt verulega á þolrifin þó bæði afi og amma hafi ávallt tekið öllu með stakri ró .
Þolinmæði þeirra átti sér engin takmörk .
Afi var kletturinn sem allt gat lagað og öllu gat bjargað .
Hann var hetjan .
Ég man hvað mér fannst gaman þegar hann læsti lyklana sína inn í geymslunni .
Þá var það ég sem skreið inn um gluggann , opnaði hurðina og var hetjan .
Það kom líka fyrir að ég læsti lyklana inni í geymslunni , bara svo ég gæti komið og bjargað afa .
Ég óx úr grasi en var samt alltaf stelpan hans afa .
Það var alveg sama hvaða gloríur ég fékk í kollinn , hann hafði alltaf trú á mér .
Alltaf stóð hann við bakið á mér tilbúinn að hjálpa mér þegar mér mistókst , leiða mig þegar ég villtist og styðja mig þegar ég hrasaði og datt .
Ef ég bara gæti fundið faðmlagið hans einu sinni enn .
Það var dásamlegur tími er ég og dóttir mín bjuggum hjá afa og ömmu í Kranadalnum .
Það var allt gert til að sem best færi um okkur og það fór sannarlega vel um okkur .
Við gripum iðulega í spil á kvöldin og alltaf vann afi .
Svo þegar hjónakornin voru gengin til náða , heyrði ég tístið og pískrið í þeim fram .
Mér fannst það dásamlegt .
Að geta hlegið saman eftir öll þessi ár og pískrað eins og spenntir unglingar , var eitt af því sem gerði sambandið þeirra svo fallegt .
Afi minn var sterkur persónuleiki sem endurspeglaðist í nærveru hans .
Hann var rólegur , traustur , sterkur og skynsamur .
Hann var ávallt yfirvegaður og sanngjarn .
Þá sjaldan sem hann ávítaði mig , þá vissi ég að ég átti það skilið .
Þegar hann hrósaði mér , þá vissi ég líka að ég átti það skilið .
Hann var virðulegur í framkomu en undir niðri kraumaði þó kímnin og fallega brosið hans var aldrei langt undan .
Hann var bókstaflega gæddur öllum þeim kostum sem unnt er að koma fyrir í einni manneskju .
Hann var besti afi sem nokkur stelpa getur mögulega átt .
Elsku afi minn , takk fyrir allt sem þú gerðir fyrir mig og allt sem þú kenndir mér .
Ég mun alltaf elska þig .
Hulda Dagmar Magnúsdóttir .
