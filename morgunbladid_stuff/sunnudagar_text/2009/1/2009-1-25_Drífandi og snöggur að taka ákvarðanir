Eftir Ingu Rún Sigurðardóttur ingarun@mbl.is Magnús Geir : " Við Árni Oddur vorum þónokkuð saman sem krakkar en hann er rúmum fjórum árum eldri .
Þegar ég lít til baka finnst mér merkilegt hvað hann nennti að dröslast með mig ! Við bjuggum í Vesturbænum og flæktust þar um allt .
Sennilega var ég alltaf hlaupandi eða hjólandi á eftir honum og vinum hans .
Hann var ótrúlega þolinmóður og góður að nenna að vera með svona kríli með sér .
Og auðvitað græddi maður heilmikið á að eiga eldri bróður , fékk að vera lengur úti og svona .
Hann var mjög líflegur sem krakki og alltaf nóg að gera hjá honum .
Ég held hann hafi orðið rólegri á unglingsárunum .
Hann fór að tefla , tefldi reyndar mjög mikið og keppti líka á skákmótum .
Hann teflir eitthvað ennþá en taflmennskan tengist því kannski hvað hann er greinandi í hugsun .
Hann hefur líka alltaf verið rosalega sterkur í stærðfræði .
Mér finnst hann mjög strategískur , hann hugsar hlutina rökrétt .
Hann og faðir okkar hafa verið saman í farsælum fyrirtækjarekstri í fjárfestingarfélaginu Eyri og njóta án efa góðs af styrkleikum hvor annars og innsýn tveggja kynslóða í málin .
Frá blaðsölu í fyrirtækjarekstur Árni Oddur hefur gott viðskiptavit og hefur frá því ég man eftir mér haft augun opin fyrir viðskiptatækifærum .
Hann stýrði markaðsviðskiptum Búnaðarbankans fljótlega eftir útskrift úr viðskiptafræðinni þegar verðbréfaviðskipti voru að slíta barnsskónum á Íslandi .
Meðan hann var í Háskólanum tók hann að sér rekstur skemmtistaðarins á Hótel Borg ásam Bjarna Þórði vini sínum .
Þetta gekk mjög vel hjá þeim og staðurinn var sjóðheitur þetta tímabil .
Ég græddi nú heilmikið á þessu líka því ég komst inn á staðinn þótt ég hefði ekki aldur til ! Enn fyrr , um það leyti sem hann fékk bílpróf , stofnaði hann fyrirtæki sem tók að sér garðslátt og fleira í þeim dúr .
Svo réð hann yngri stráka til vinnu , ég vann einmitt hjá honum og það var hin ágætasta sumarvinna og góð uppgrip .
Þegar hann var smápolli var hann duglegur að selja blöð .
Hann bar út blöð og svo seldi hann líka DV og Helgarpóstinn .
Það hefur því ekki komið mér á óvart að hann skyldi enda í viðskiptunum .
Hann nýtir tímann vel , eyðir ekki tíu tímum í eitthvað sem hægt er að gera á klukkutíma og gerir kannski fleiri hluti í einu í staðinn .
Félagslyndur ferðalangur Það er gaman að ræða við Árna Odd um það sem er að gerast í viðskiptum og pólítík .
Þótt við séum í ólíkum starfsgreinum , þá sinnum við báðir stjórnun og ræðum þetta heilmikið .
Núna erum við í grunninn að gera hið sama ; að skapa einhvers konar verðmæti .
Hér í leikhúsinu er keppst við að skapa eftirminnilega upplifun í tvær klukkustundir en í Marel eru verðmætin vélar og lausnir sem skapa verðmæti fyrir matvælageirann .
Við bræðurnir erum nánir í dag og í mjög miklu sambandi en við heyrumst daglega .
Við gerum mikið saman , höfum ferðast heilmikið á síðustu árum , bæði með fjölskyldunni og fleiri vinum .
Við höfum til dæmis farið til Kenýa , Kúbu og Sikileyjar og líka í ýmsar styttri ferðir .
Ferðalögin hafa styrkt sambandið .
Við erum líka báðir mikið á skíðum og höfum farið saman í skíðaferðalög .
Hann er hvatvís og fær stundum hugmyndir um að stökkva í stutt frí með engum fyrirvara .
Árni Oddur er óhræddur við að hafa skoðanir á hlutunum og slá þeim fram .
Hann er snöggur við ákvarðanatöku .
Hann er mjög félagslyndur og frekar opinn .
Hann hefur gaman af því að fara út á meðal fólks og er vel tengdur .
Hann á mjög góðan vinahóp , sem stendur þétt saman , en þetta eru strákar sem kynntust í MR og viðskiptafræðinni .
Þetta er sterkur hópur sem heldur miklu sambandi .
Bróðir minn er afar drífandi .
Hann gerði upp hús og stýrði endurbótunum mikið til sjálfur , bæði hönnuninni og hvernig hlutirnir voru gerðir .
Það kom mér svolítið á óvart , bæði hvað hann vildi vera mikið með puttana í þessu sjálfur og svo hvað hann hafði góðan smekk ! Ég man eftir einni broslegri sögu af okkur sem strákum .
Við vorum á leið í Háskólabíó til að sjá Grease , sem var þá nýjasta nýtt , með pening fyrir miðum og nammi .
Á leiðinni reiknaði Árni Oddur það út að ef við slægjum saman í púkk ættum við líka nógan pening fyrir brilljantíni ! Þannig að við stoppuðum á rakarastofunni á Hótel Sögu til að kaupa brilljantínið og svo var samt peningur eftir til að kaupa smá nammi .
Þannig að við mættum í Háskólabíó með brilljantín – langflottastir ! Við vorum mikið saman sem börn en eitthvað minna á unglingsárunum .
Milli 12 ára og tvítugs lengdist á milli okkar og svo upp úr tvítugu fórum við að ná meira saman aftur og síðan þá hefur sambandið bara styrkst og eflst hægt og bítandi .
Á tímabili fannst mér við vera að fást við svo ólíka hluti , hann í viðskiptum og ég í listum .
En ég held að áhugasvið okkar hafi nálgast á ný .
Við fórum um svipað leyti í MBA-nám og við það myndaðist heilmikil tenging .
Á síðustu árum hef ég verið að færa mig meira yfir í stjórnun og Árni Oddur er alltaf að fá meiri og meiri áhuga á listum og mýkri málefnum .
" Árni Oddur Þórðarson Árni Oddur Þórðarson fæddist í Reykjavík 7. apríl 1969 .
Hann á tvö börn með Eyrúnu Lind Magnúsdóttur , sambýliskonu sinni til tíu ára , Elínu Maríu , fjögurra ára , og Þórð Magnús , tveggja ára .
Árni Oddur er með háskólapróf í viðskiptafræði frá Háskóla Íslands .
Hann var virkur í félagslífinu á háskólaárunum og var formaður Mágusar , félags viðskiptafræðinema , og sat auk þess í stúdentaráði fyrir Vöku .
Einnig hefur hann lokið MBA-gráðu frá virtum viðskiptaháskóla , IMD í Sviss .
Árni Oddur hefur víðtæka alþjóðlega viðskiptareynslu og er nú forstjóri Eyris Invest , sem hann stofnaði ásamt föður sínum árið 2000 .
Ennfremur er hann stjórnarformaður Marels og hefur gegnt þeirri stöðu síðan 2005 .
Til viðbótar situr hann í stjórn iðnaðarsamstæðunnar Stork og Ölgerðarinnar Egils Skallagrímssonar .
Félagslyndur og vinnusamur leiðtogi Árni Oddur : " Magnús Geir hefur verið hluti af mínu lífi frá því ég man eftir mér , það eru ekki nema fjögur ár á milli okkar .
Alveg fram að mínum unglingsárum vorum við mikið saman og svo höfum við aftur mikil samskipti í dag .
Við lékum okkur mikið úti , eins og krakkar gerðu .
Allir krakkarnir í hverfinu hópuðust saman og við lékum okkur í útileikjum jafnvel langt fram á kvöld .
Þetta voru krakkar á öllum aldri .
Svona var stemningin í Vesturbænum .
Það er mikill kraftur í Magnúsi Geir og hann á gott með að drífa fólk áfram .
Strax sex , sjö ára gamall fór hann að hafa gaman af því að vera hrókur alls fagnaðar og skemmta fólki í fjölskylduboðum .
Síðan var hann kominn á bólakaf í leikhúsið níu ára gamall .
Hann samdi þá leikrit , lék og leikstýrði og svo lék hann í Hrafninn flýgur , í Þjóðleikhúsinu og víðar og þá var orðið alveg ljóst að hann væri kominn með þessa ólæknandi leiklistarbakteríu .
Nokkru síðar stofnaði hann barnaleikhús , Gamanleikhúsið , og setti upp sýningu á Hótel Loftleiðum .
Framtakið vakti athygli og þáverandi forseti Íslands , frú Vigdís Finnbogadóttir , mætti .
Þetta gerði hann algjörlega að eigin frumkvæði og fékk krakkana í hverfinu í lið með sér en margir þeirra eru góðir vinir hans enn í dag .
Seinna ferðaðist leikhópurinn þónokkuð , fór á leiklistarhátíðir til Evrópu .
Leiklistin hefur þannig verið stór partur af lífi hans síðan hann var smápolli .
Það sem einkenndi hann strax þegar hann fór í leiklistina var þessi leiðtogahæfni hans , að geta myndað hóp og fengið hann með sér í stór verkefni .
Þetta kom líka bersýnilega í ljós þegar hann hlaut afbragðskosningu sem inspector scholae í MR. Skólasystkin hans treystu honum í það og ég held að hann hafi verið farsæll leiðtogi þar eins og síðar í leikhúsinu .
Það er líka merkilegt hvað hann heldur miklum og nánum vinskap við alla sína vini og samferðamenn í gegnum tíðina .
Í vinahópi hans eru margir nánir samstarfsmenn .
Finnur þjóðfélagspúlsinn Það hefur verið frábært að sjá hvað honum hefur gengið vel .
Þetta er engin tilviljun en hann hefur lagt mikið í þetta og leggur hart að sér .
Hann hefur líka góða tilfinningu fyrir þjóðfélagspúlsinum og sömuleiðis fyrir því hvaða viðfangsefni eigi erindi hverju sinni .
Hann spáir mikið í hvað eigi heima í leikhúsinu fyrir ríkjandi tíðaranda .
Síðan virðist hvert verkefni vera upp á líf og dauða , hann virðist aldrei fá leið á þessu og eldmóður hans er smitandi .
Hann hefur fundið taktinn og líður vel í því hlutverki sem hann er í .
Hann er næmur á fólk og síðan spila leiðtogahæfileikarnir inn í velgengnina .
Hann á auðvelt með að hrífa hóp með sér með það í huga að sigra .
Hans keppikefli er auðvitað að fá fleiri í leikhús í heildina og hann vill vinna leiklistinni og menningunni brautargengi .
En hann er klárlega líka í samkeppni og gleymir því ekkert enda er hann mikill keppnismaður .
Til að samtvinna bæði listræna þáttinn og hinn rekstrarlega bætti hann MBA-námi ofan á leiklistarnámið þannig að hann er búinn að undirbúa sig eins vel og hægt er .
Ég hef fengið tækifæri til að fylgjast mjög náið með honum .
Við bræðurnir berum ákaflega oft saman bækur okkar og hringjumst mikið á .
Við ræðum allt okkar á milli og tölum mikið um bæði leiklistina og viðskiptin .
Ég hef farið á nánast allar sýningar sem Magnús Geir hefur sett upp .
Ég hef reynt eftir fremsta megni að komast á frumsýningar .
Harður nagli með persónutöfra Magnús Geir hefur mikla persónutöfra og hefur þessa áru í kringum sig , þetta ljúfa viðmót .
Undir niðri er hins vegar harður nagli .
Bæði þegar hann tók við Leikfélagi Akureyrar og Borgarleikhúsinu réðst hann strax í aðgerðir sem aðrir hefðu ef til vill vílað fyrir sér .
Hann er ekki hræddur við að taka erfiðar ákvarðanir og skorast ekki undan því sem þarf til að ná árangri .
Hann er ætíð meðvitaður um markmið hverju sinni og hvert leikhúsið eigi að stefna og keyrir starfsemina áfram út frá þeirri vissu .
Það hefur skilað sér í því að góður rómur er gerður að þeim leikhúsum sem hann stýrir og þau njóta hylli almennings .
Ég tel að það sé vegna þess að hann hafi verið heiðarlegur og sanngjarn í því sem hann hefur gert .
Þrátt fyrir að ég kalli hann harðan nagla , þá er það nú jákvæðni og gleði sem eru helstu drifkraftarnir í störfum hans .
Hann er búinn að leggja gríðarlega orku í að ná þeim árangri sem hann hefur náð .
Það vita allir sem eru nálægt honum .
Vinnusemin er verulega mikil , áhuginn er mikill og fókusinn sömuleiðis .
Hann einbeitir sér að aðalatriðunum og lætur alla orkuna í þau .
Svo eigum við líka yngri bróður , Jón Gunnar , sem hefur einnig látið til sín taka í leiklistinni og ég er mjög stoltur af .
Magnús Geir er brú á milli okkar bræðra , eins og miðjubróður sæmir .
Hann rækir það hlutverk ákaflega vel .
Hann er mjög góður í því að hafa reglulega samband .
Við förum um þessar mundir saman í ræktina á hverjum morgni klukkan 7.30 .
Hann mátti líka við því að taka örlítið meira á ! Hann hefur ekki verið mikill íþróttamaður í gegnum tíðina .
Það er kannski eini staðurinn sem við áttum ekki samleið .
Ég tók hann ekki mikið með mér í fótboltann .
Við höfum ferðast mikið saman .
Stundum höfum við ferðast með mínum vinahópi en önnur skipti með hans vinahópi , eða jafnvel blöndu úr vinahópunum .
Þarna mættust strákarnir úr leikhúsinu og fjármálamennirnir sem fylgdu mér .
Margar skemmtilegar ferðir og kvöld komu út úr því að blanda þessum ólíku heimum saman , verðbréfaguttunum eins og við vorum þá kallaðir og leiklistarstrákunum .
Þessir heimar eru að einhverju leyti tengdir fyrir utan það að ég held að bissnessmaður geti síður náð árangri í listum þótt listamaður geti hugsanlega náð árangri í bissness ! Í frændahlutverkinu Magnús Geir er líka oft í hlutverki frænda .
Hann er í miklu uppáhaldi bæði hjá mínum börnum og dóttur hans Jóns Gunnars enda er hann alltaf að gleðja þau .
Hann stendur sig vel í þessu hlutverki og það er mikið sport hjá börnunum að fara í leikhúsið hjá frænda .
Ræktarsemi hans gagnvart vinagarðinum og fjölskyldu er líka mikil .
Öll kvöld fara í að lesa , fara út að borða , bíó eða leikhús .
Það er prógramm á hverjum degi frá morgni til kvölds .
Að gera eitthvað þýðir samt ekki endilega að vera á ferðinni út um allt , heldur er kannski setið við lestur .
En Magnús Geir slæpist ekki .
" Magnús Geir Þórðarson Magnús Geir Þórðarson fæddist í Reykjavík 7. október 1973 .
Hann er sonur hjónanna Mörtu Maríu Oddsdóttur menntaskólakennara og Þórðar Magnússonar stjórnarformanns Eyris .
Magnús Geir og Árni Oddur eiga yngri bróður , Jón Gunnar f. 1980 .
Magnús Geir lauk stúdentsprófi frá Menntaskólanum í Reykjavík þar sem hann var Inspector Scholae .
Hann lauk leikstjórnarnámi frá Bristol Old Vic Theatre School og er með mastersgráðu í leikhúsfræðum frá University of Wales .
Að auki er hann með MBA-gráðu frá Háskólanum í Reykjavík .
Hann hefur verið afkastamikill leikstjóri en leikstjórninni hefur hann sinnt samhliða leikhússtjórn síðustu ár .
Meðal uppsetninga Magnúsar eru Stjörnur á morgunhimni , Stone Free , Sweeney Todd , Fullkomið brúðkaup , Óliver og Litla hryllingsbúðin .
Hann var leikhússtjóri Leikfélags Íslands í Iðnó árin 1997-2001 .
Hann var leikhússtjóri Leikfélags Akureyrar á árunum 2004-2008 .
Magnús Geir tók við sem leikhússtjóri Borgarleikhússins á síðasta ári en hann var valinn markaðsmaður ársins 2008 .
