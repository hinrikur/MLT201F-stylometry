Eftir Orra Pál Ormarsson orri@mbl.is Rachida Dati , dómsmálaráðherra Frakklands , er á allra vörum þar um slóðir og víðar eftir að hún mætti eins og ekkert hefði í skorist til vinnu á miðvikudaginn var aðeins fimm dögum eftir að hafa eignast sitt fyrsta barn .
Dati , sem er 43 ára , veifaði glöð í bragði til ljósmyndara á leið sinni á ríkisstjórnarfund í Elysée-höll aðeins nokkrum klukkustundum eftir að hún skráði sig út af fæðingarheimili í París þar sem dóttirin , Zohra , var tekin með keisaraskurði tveimur vikum fyrir tímann .
Þetta mun vera í fjórða sinn sem ráðherra í ríkisstjórn Frakklands elur barn í embætti en enginn hinna , þeirra á meðal Ségolène Royal , fyrrverandi forsetaframbjóðandi , hefur snúið jafn hratt og örugglega aftur til vinnu .
Samkvæmt frönskum lögum eiga konur rétt á því að taka sér sex vikna leyfi fyrir áætlaðan barnsburð og tíu vikur eftir að barnið er komið í heiminn .
Dati tók samt af öll tvímæli þegar hún hafði digran skjalabunka með sér á sængina og lýsti því yfir að hún hygðist snúa aftur á skrifstofuna innan viku .
Hún stóð við það .
" Barnsburður er ekki sjúkdómur , " fullyrti hún .
Mega konur ekki bregða sér frá ? Ýmsir benda á , að þarna sé vanda nútímakonunnar lýst í hnotskurn .
Hún hafi einfaldlega ekki tíma til að bregða sér frá .
Blaðakonan Anne Perkins veltir þessu fyrir sér í dálki sínum í breska blaðinu The Guardian .
" Það getur verið erfitt að breyta um stefnu , að gefa upp á bátinn spennuna og virðinguna sem fylgir ögrandi starfi , fyrir umönnun ungbarns sem í augum þess sem ekki þekkir til gæti virkað erfitt hlutverk og leiðinlegt .
Ef til vill óttast konur í krefjandi störfum , þar sem karlar eru í miklum meirihluta , að þær verði ekki teknar alvarlega eftir að hafa dregið sig í hlé um stundarsakir ? " spyr Perkins .
Ekki er ofmælt að aumingja Dati sé milli steins og sleggju .
Hún er ein valdamesta manneskja Frakklands , jafnréttið holdi klætt , en það var einmitt ein af þremur stoðum frönsku byltingarinnar á sínum tíma .
Hún má ekki bregðast enda þótt það þýði að hún geti ekki notið sem skyldi þess sem margir myndu skilgreina sem stærsta viðburð lífs hennar .
Á móti má spyrja : Hverslags jafnrétti er það ? Flókið einkalíf En málið vekur ekki bara spurningar um jafnrétti og skyldur kvenna .
Það er ekki síður áhugavert fyrir þær sakir að Dati , sem er einhleyp , neitar að gefa upp faðerni barnsins .
Fyrir vikið snúast öll hjól á frönskum fjölmiðlum .
" Einkalíf mitt er flókið , " sagði hún á meðgöngunni .
Með pókerfés .
Þrír menn hafa einkum verið nefndir til sögunnar .
François , yngri bróðir Nicolas Sarkozys Frakklandsforseta , sem sást yfirgefa fæðingarheimilið síðastliðinn sunnudag , auðkýfingurinn Dominique Desseigne og José Maria Aznar , fyrrverandi forsætisráðherra Spánar .
Enginn þeirra hefur gengist opinberlega við barninu .
Sá síðastnefndi sá meira að segja ástæðu til að senda frá sér sérstaka yfirlýsingu þar að lútandi .
Nafn forsetans sjálfs hefur líka dregist inn í umræðuna enda þótt grunur beinist tæplega að honum lengur .
Áður en Dati tók við embætti dómsmálaráðherra í ríkisstjórn Sarkozys var hún ráðgjafi hans og síðar talsmaður í kosningabaráttunni .
Það gekk ekki hnífurinn milli þeirra og frægt var þegar Dati fylgdi Sarkozy í opinbera heimsókn í Hvíta húsið í Washington .
Ekki er þó annað vitað en samband þeirra hafi alla tíð eingöngu verið faglegt .
Ekki í náðinni hjá Bruni Þegar Sarkozy tók saman við söng- og leikkonuna Cörlu Bruni , sem hann kvæntist fyrir um ári , var til þess tekið að Dati var vikið til hliðar .
Hermt er að það andi köldu milli kvennanna tveggja og Bruni sé sannfærð um að Dati hafi átt þann draum æðstan að draga bónda hennar á tálar .
Til að bæta gráu ofan á svart er Dati og fyrrverandi eiginkonu Sarkozys , Céciliu Ciganer-Albéniz , afar vel til vina .
Andúðin mun hafa náð hámarki í kvöldverðarboði sem Sarkozy hélt fyrir ríkisstjórn sína í forsetahöllinni á nýársdag fyrir rúmu ári þar sem forsetafrúin á að hafa niðurlægt dómsmálaráðherrann .
Bruni gekk þá með gesti um sali til að sýna þeim dýrðina .
Þegar komið var inn í svefnherbergi þeirra hjóna á Bruni að hafa snúið sér að Dati og sagt : " Þú hefðir ekkert á móti því að taka á þig náðir í þessari rekkju ! " Rachida Dati fæddist 27. nóvember 1965 í Saint-Rémy , næstelst tólf systkina .
Faðir hennar er múrari , fæddur í Marokkó , og móðirin er frá Alsír .
Dati er lögfræðingur að mennt og fyrsti stjórnmálamaðurinn af norðurafrískum uppruna til að takast á hendur svo valdamikið ráðherraembætti .
Óðagot og skortur á innsæi Segja má að hún hafi komið eins og stormsveipur inn í frönsk stjórnmál vorið 2007 og fjölmiðlar og almenningur báru hana á höndum sér .
Hún hefur hins vegar þurft að glíma við mörg erfið mál og vinsældirnar dvínað hratt á umliðnum mánuðum .
Hefur Dati meðal annars verið gagnrýnd fyrir óðagot og skort á innsæi , auk þess sem hún hefur þótt heldur ráðrík .
Þá hefur verið fundið að dýrum fatasmekk hennar en Christian Dior mun vera í sérstöku uppáhaldi hjá ráðherranum .
Hið virta blað The Times hefur notað hið mergjaða orð " glysketti " ( e. glamourpuss ) til að lýsa henni .
Á síðari hluta nýliðins árs var á kreiki þrálátur orðrómur um að Dati yrði látin víkja úr embætti .
Það hefur hins vegar ekki gerst og staða hennar þótti styrkjast þegar upplýst var að hún hefði verið í fámennum hópi ráðherra sem Sarkozy bauð til sín á nýársdag .
Það þykir benda til þess að hún sé ennþá í náðinni .
Það vantaði heldur ekkert upp á móttökurnar á miðvikudag , þegar Dati sneri aftur af sæng , en Sarkozy kyssti hana og kjassaði í bak og fyrir að viðstöddum ljósmyndurum .
Hvar ætli Carla Bruni hafi verið þá ? Dróst inn í hjónaerjur Þetta er ekki í fyrsta skipti sem Rachida Dati lendir milli tannanna á löndum sínum .
Hún komst t.a.m. í hann krappan síðastliðið sumar í kjölfar þess að dómur gekk í máli sem múslími nokkur höfðaði á hendur eiginkonu sinni í Lille til ógildingar hjónabandsins .
Ástæðan var sú að á brúðkaupsnóttina kom í ljós að eiginkonan var ekki óspjölluð eins og hún hafði fullyrt .
Rétturinn komst að þeirri niðurstöðu að ógilda bæri hjónabandið , ekki á þeirri forsendu að konan væri ekki hrein mey heldur vegna þess að hún hafði sagt bónda sínum ósatt .
" Hjónabandið hófst á lygi sem gengur í berhögg við hið gagnkvæma traust sem verður að ríkja milla aðila í hjónabandi , " stóð í dómsorðinu .
Pólitískt glapræði Dómurinn olli miklum deilum í Frakklandi og þótti ýmsum réttarkerfi landsins taka ótæpilega mið af hinum umdeildu sharíalögum múslíma ( sem er raunar rangtúlkun á dómnum þar sem rétturinn tók ekki afstöðu til meydóms konunnar ) .
En hvað sem því líður myndaðist mikill þrýstingur á Dati að grípa inn í málið sem dómsmálaráðherra og beita sér fyrir áfrýjun þess .
Það vildi hún ekki gera .
" Ógilding hjónabands er skyndileið til að skilja og leið til að verja hagsmuni manneskju sem vill losna undan hnappheldunni , " sagði hún og bætti við að hún gerði fastlega ráð fyrir því að konan hefði ekki lengur áhuga á því að vera gift manninum .
Þannig þjónaði dómurinn hagsmunum þeirra beggja .
Það sem fáir vissu á þessum tíma var að Dati hafði sjálf gengið í ástlaust hjónaband fyrir um tveimur áratugum til að þóknast fjölskyldu sinni en síðan fengið það ógilt .
Afstaða hennar reyndist þó vera pólitískt glapræði og var henni legið á hálsi fyrir ónærgætni , vanvirðingu við hefðir og það sem var erfiðast – undirgefni við íslam .
Veittust menn að henni úr báðum áttum , frá hægri og vinstri .
Á endanum neyddist Dati til að endurskoða afstöðu sína og fá málinu áfrýjað .
" Þetta mál hefur vakið miklar deilur og það er greinilegt að niðurstaða dómsins snertir ekki bara samband tveggja einstaklinga .
Dómurinn hefur komið við alla þegna þessa lands og sérstaklega konur , " sagði í yfirlýsingu frá ráðherranum .
