Eftir Þórð Snæ Júlíusson thordur@mbl.is Þær skuldir sem ríkissjóður hefur stofnað til á undanförnum mánuðum eru miklar .
Ef skuldirnar sem eru óháðar bankahruninu eru lagðar saman við þær sem hafa skapast vegna þess reiknast Morgunblaðinu til að samtals sé um að ræða 2225,6 milljarða króna auk þeirra lána sem Alþjóðagjaldeyrissjóðurinn ( IMF ) og ýmsar vinaþjóðir ætla að veita okkur , samtals 643,6 milljarða króna , til að efla gjaldeyrisvaraforða Seðlabankans og til útgáfu ríkisverðbréfa .
Samtals er því um brúttókostnað upp á 2869,2 milljarða króna að ræða .
Í raun má skipta þessum skuldum í þrennt .
Í fyrsta lagi núverandi skuldir ríkisins án tillits til þeirra skulda sem bankahrunið mun hafa í för með sér , í annað stað kostnað vegna endurfjármögnunar á nýju bönkunum þremur og Seðlabankanum og að lokum lántökur vegna beinna áhrifa af bankahruninu .
Núverandi skuldir ríkissjóðs aðeins brot Á þriðjudag var tilkynnt að skuldir ríkissjóðs utan þeirra sem stofnað verður til vegna bankahrunsins séu 653 milljarðar króna .
Stærsti hlutinn , 335 milljarðar króna , er innlendar skuldir .
Þar er um að ræða útgefin ríkisbréf , ríkisvíxla og spariskírteini .
Erlend langtímalán ríkisins eru samtals sögð 318 milljarðar króna .
Til viðbótar við þessar skuldir bætist 154 milljarða króna halli á fjárlögum ársins 2009 sem þarf að fjármagna með skuldabréfaútgáfu .
Í 5. grein fjárlaganna er Árna Mathiesen fjármálaráðherra veitt heimild , fyrir hönd ríkissjóðs skattgreiðenda , til að að taka lán upp á 160 milljarða króna vegna þessa halla .
Endurfjármögnun kerfisins Samkvæmt bráðabirgðaefnahagsreikningi nýju bankanna þriggja þarf ríkið að leggja þeim til samtals 385 milljarða króna í nýtt eigið fé .
Sú upphæð er þó ekki meitluð í stein og gæti auðveldlega orðið hærri þar sem mat á eignum og skuldum nýju bankanna liggur enn ekki fyrir .
Auk þess er ljóst að ef bönkunum gengur illa að innheimta viðskiptakröfur sínar á fyrirtæki og heimili í landinu mun ríkið þurfa að leggja þeim til enn meira fjármagn .
Seðlabankinn þurfti einnig á endurfjármögnun að halda .
Hann átti veðlánakröfur upp á 345 milljarða króna sem ljóst var að myndu ekki innheimtast nema að litlum hluta .
Ríkið greip inn í á mánudag og tilkynnti að það myndi kaupa kröfurnar af Seðlabankanum á 270 milljarða króna og greiddi fyrir með skuldabréfi .
Mismunurinn , 75 milljarðar króna , skrifast sem tap á Seðlabankann .
Ljóst þykir að ríkið reiknar ekki með því að innheimta mikinn hluta af veðlánunum því í ríkisreikningi ársins 2008 er áætlað tap vegna þeirra skráð um 220 milljarðar króna .
Þá er tap Seðlabankans vegna skortsölu áætlað um 35 milljarðar króna og enn er alls óljóst hversu mikið fæst greitt fyrir danska bankann FIH Erhvervsbank sem Seðlabankinn tók í veð fyrir 83,6 milljarða króna láni til Kaupþings í byrjun október .
Miklar lántökur vegna bankahruns Að síðustu þarf íslenska ríkið að fá lánað vegna beinna afleiðinga af bankahruninu .
Þar ber fyrst að nefna alls 5,1 milljarðs dala lán , 643,6 milljarða króna , til að efla gjaldeyrisvaraforða Seðlabankans og vegna útgáfu ríkisverðbréfa .
IMF mun sjálfur lána okkur 265 milljarða króna til þessara gjörða .
Auk þess ætla Danir , Svíar , Norðmenn , Finnar , Færeyingar , Pólverjar og Rússar að lána okkur samtals 378,6 milljarða króna í sama tilgangi .
Við þetta allt saman bætast lánveitingar vegna Icesave- og Edge-netreikninganna sem Íslendingar hafa samþykkt að ábyrgjast fyrir tryggingasjóð innstæðueigenda .
Sú upphæð er áætluð um 695 milljarðar króna .
Enn er ósamið um lánaskilmála þeirra lána .
Til að mæta þeim afborgunum verða eignir gamla Landsbankans seldar en fyrir liggur að hluti kostnaðarins mun lenda á skattgreiðendum .
Miklu máli skiptir hvernig semst um lánakjör Í fjárlögum kemur fram að vaxtagjöld ríkisins verði 86,9 milljarðar króna á árinu 2009 .
Heildartekjur ríkissjóðs á þessu ári eru áætlaðar um 402 milljarðar króna og því fer tæplega fjórða hver króna , um 22 prósent af heildarútgjöldum , sem kemur í ríkiskassann í það að greiða vexti af lánum .
Á fjárlögum ársins 2008 var áætlaður vaxtakostnaður 21,8 milljarðar króna , eða 4,6 prósent af heildartekjum ríkissjóðs .
Hann varð þó tæp sjö prósent á endanum eftir endurskoðun og er viðbótin að mestum hluta tilkomin vegna lántöku í kjölfar bankahrunsins .
Á þessum tölum sést hversu hratt vaxtakostnaðurinn hefur aukist á undanförnum mánuðum .
Enn á þó eftir að reikna með flestum þeim lánum sem ríkið þarf að taka í kjölfar bankahrunsins .
Því skiptir miklu máli að vel takist til þegar samið er um lánakjör .
Aðeins byrjunin Samkvæmt aðgerðaráætlun Alþjóðagjaldeyrissjóðsins ( IMF ) fyrir Ísland mun samanlagður halli ríkissjóðs fram til ársins 2011 verða 470 milljarðar króna .
Þennan hallarekstur á að fjármagna með útgáfu skuldabréfa innanlands .
Sé gert ráð fyrir því að bréfin beri fimm prósent vexti , sem er varlega áætlað , mun vaxtakostnaður þeirra á tímabilinu verða um 280 milljarðar króna .
Þá verður lán IMF til Íslendinga til styrkingar gjaldmiðlinum með 4,5 prósent breytilegum vöxtum .
Ef sú prósentutala myndi haldast óbreytt allan lánstímann væru árlegar vaxtagreiðslur vegna þeirra um 29 milljarðar króna .
Heildarlántökukostnaður vegna viðbótarlána þeirra ríkja sem hafa samþykkt að lána Íslandi það sem upp á vantar liggur þó ekki fyrir .
Enn er ósamið um lánaskilmála og vaxtakostnað þeirra lána sem íslenska ríkið þarf að ábyrgjast vegna Icesave- og Edge-reikninganna .
Ekki hefur tekist að semja við sameiginlega sendinefnd Breta , Hollendinga og Þjóðverja um lánakjör þó að samkomulag sé um heildarupphæðina , um 695 milljarða króna .
Erfitt er að áætla vaxtakostnað vegna þessa þar sem viðræðunum er enn ekki lokið en ljóst er að hann verður umtalsverður .
Þegar hefur komið fram að það muni taka þrjú til fjögur ár að selja eignir Landsbankans til að mæta þessum skuldum og þrátt fyrir að þær seljist allar á viðunandi verði muni kostnaður skattgreiðenda samt vera að minnsta kosti 150 milljarðar króna auk vaxtagreiðslna .
Efnahagskreppan í Argentínu Argentína fór í gegnum mikla efnahagskreppu sem náði hámarki á árunum 1999 til 2002 .
Snemma á tíunda áratugnum , áður en kreppan skall á , var talað um " efnahagsundrið Argentínu " og erlent fjármagn streymdi inn í landið , ekki ósvipað því og gerðist á Íslandi á síðustu árum .
Vanskil leiddu af sér flótta erlends fjármagns Landið lenti í vanskilum með erlendar skuldir sínar í byrjun árs 2002 , samtals um 141 milljarð dala , eftir að erlent fjármagn flúði frá Argentínu í hrönnum án þess að nokkuð kæmi inn í staðinn .
Argentína neitaði að borga af erlendum lánum og lýsti því í raun yfir gjaldþroti .
Í kjölfarið var gjaldmiðilinn , argentíski pesóinn , settur á flot , en hann hafði áður verið bundinn við bandaríska dalinn .
Gengi hans hrundi hins vegar með þeim afleiðingum að verðbólga rauk upp , fimmtungur vinnufærra manna varð atvinnulaus og milljónir manna færðust undir fátækramörk .
Alþjóðagjaldeyrissjóðurinn ( IMF ) veitti landinu himinhá lán til að verja gengi pesóans en allt kom fyrir ekki .
Kröfuhafar heimtuðu greiðslur af lánum Argentína þurfti að endurfjármagna erlendar skuldir sínar en lenti í stökustu vandræðum með það .
Kröfuhafar landsins , sem voru meðal annars hrægammasjóðir sem höfðu keypt ríkisskuldabréf á niðursettu verði , heimtuðu á sama tíma að þeim yrði greitt samstundis .
Argentína átti hins vegar nánast ekkert laust fé og gjaldeyrisvaraforði seðlabanka landsins var nánast uppurinn .
Í kjölfarið varð Argentína nokkurs konar úrhrak á alþjóðlegum fjármálamörkuðum .
Þrátt fyrir að efnahagsástand landsins lagaðist eilítið voru skuldir þjóðarinnar samt sem áður þær hæstu sem hafa verið í vanskilum , um 93 milljarðar dala , og Argentína gat með engu móti greitt þær án þess að fórna nauðsynlegum innviðum í stjórnkerfi sínu .
Samið við lánardrottna um niðursettar skuldir Argentína stóð fast á sínu , landið gat ekki borgað .
Að endingu var gert samkomulag við þá lánardrottna sem áttu 76 prósent af ríkisskuldabréfum landsins um að greiða á bilinu 25 til 35 prósent af nafnvirði þeirra á mun lengra tímabili en áður var áætlað .
Á meðal þeirra sem ríkið skuldaði var Alþjóðagjaldeyrissjóðurinn ( IMF ) .
Ekki var þó veittur afsláttur á lánum sjóðsins .
