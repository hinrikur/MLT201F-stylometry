Freyr Magnússon fæddist í Reykjavík 28. september 1932 .
Hann andaðist á Landspítalanum 1. janúar síðastliðinn og fer útför hans fram frá Seljakirkju í Reykjavík 7. janúar .
Freyr Magnússon andaðist á nýársdag s.l. , 76 ára að aldri .
Leiðir okkar Freys lágu fyrst saman er ég hóf störf hjá Halldóri Jónssyni ehf árið 1983 .
Þarna fór maður sem var í senn mjög kappsfullur , vingjarnlegur og vildi allt fyrir alla gera , enda var hann vinsæll meðal viðskiptavina fyrirtækisins .
Hann var hrókur alls fagnaðar á góðum stundum og var iðinn við að segja sögur frá fyrstu árum sínum hjá Halldóri í Hafnarstrætinu .
Þegar ég tók við sem framkvæmdastjóri árið 1986 , þá var það Freyr sem stappaði í mig stálinu og var fyrsti maður til að standa þétt við bakið á mér á þessari nýju braut sem ég var að legga út á .
Enda varð samstarf okkar mjög náið upp frá þessu , hann sem sölustjóri og stjórnaði sínu liði skörunglega .
Reynsla hans og áræði kom sér oft vel , ekki síst í hinum harða heimi sölumennskunnar og á þeim árum þurfti oft að hafa mikið fyrir hlutunum .
Hann gafst aldrei upp og var ötull við að stappa stálinu í sölufólkið þegar mótbyr var .
Ófáar ferðirnar fórum við saman til útlanda og er mér minnistæð ein ferð er við fórum og tókum heila viku í að heimsækja birgja okkar í Danmörku og Þýskalandi .
Það var frábær ferð þar sem fór saman viðskipti , fróðleikur , sögustund , skemmtan og vinskapur .
Mér er alltaf minnisstæð sagan af fyrsta verkinu sem Frey var falið af Halldóri þegar hann hóf störf árið 1967 .
Halldór hafði verið í innkaupaferð í Ameríku og voru til miklar birgðir af kvennærbuxum sem hefðu dugað öllum kvenpeningi þjóðarinnar í nokkur ár og var það fyrsta verk Freys að koma þessum lager út .
Það þurfti að spýta í lófana , setja sig í stellingar og farinn var m.a. sölutúr um landið og ekki hætt fyrr en búið var að selja allan lagerinn .
Eins og áður sagði þá hóf Freyr störf hjá Halldóri Jónssyni ehf árið 1967 og lét síðan af störfum um áramótin 2000 / 2001 , þá 68 ára að aldri .
Síðasta árið var hann í hálfu starfi til að laga sig að breyttum aðstæðum .
Ég man hve þakklátur hann var þegar við ræddum um starfslokin og hvað hann hlakkaði til að hafa meiri tíma fyrir sjálfan sig .
Hann sagði að þetta hefði verið það besta sem fyrir hann hefði verið gert , enda naut hann áranna sem komu í kjölfarið í hestamennsku , ferða til Ameríku og fleira .
Alltaf þegar hann kom niður í vinnu eða maður heyrði í honum var alltaf fyrsta spurningin " Hvernig gengur bransinn " .
Hann var ávallt með hugann við fyrirtækið sem hann helgaði líf sitt í yfir 30 ár .
Hafðu þökk fyrir allt , Freyr minn .
Elsku Soffía , Jóna , Ásta og fjölskyldur , við Guðrún vottum ykkur okkar dýpstu samúð og megi minningin um góðan dreng lifa .
Kristján S. Sigmundsson .
Freyr Magnússon hefur verið samferðamaður okkar í meira en hálfa öld .
Það var haustið 1954 , sem við sextán yngismeyjar hófum nám við Hjúkrunarskóla Íslands .
Ein þeirra var Soffía Jensdóttir ættuð úr Dýrafirði .
Fljótlega spurðist út að Soffía hefði eignast náinn vin og ekki er að orðlengja það , áður en langt um leið voru settir upp hringar , þau " opinberuðu " eins og kallað var og gifting í framhaldi af því .
Það má ætla að ástin hafi verið nokkru heitari hjá þeim , sem litu hjúkrunarnemana hýru auga , en gengur og gerist , þar sem strangar reglur giltu í heimavist þeirra , " útileyfi " voru aðeins fjögur á mánuði og heimsóknir karlmanna ekki leyfðar .
Þetta lét Freyr allt yfir sig ganga vegna Soffíu sinnar , enda var ást þeirra og virðing hvort fyrir öðru traust öll þessi ár , saman stóðu þau þétt bæði í andstreymi sem enginn fær umflúið á svo löngum tíma sem og í meðbyr .
Glæsilegar dætur þeirra tvær fullkomnuðu síðan fjölskyldulífið .
Það var ekki aðeins að Soffía eignaðist sinn lífsförunaut , við " hollsystur " hennar – eins og skólasysturnar voru kallaðar – eignuðumst góðan og tryggan vin sem hefur fylgt okkur æ síðan .
Það var mikill fengur fyrir okkur að eignast þennan bjartleita , góða dreng að vini .
Freyr var glaðsinna , félagslyndur , skemmtilegur , húmorinn í besta lagi og höfðingi í lund .
Aldrei lét hann sig vanta á okkar samfundi væri þess nokkur kostur og virtist una hag sínum einkar vel í þessum hópi .
Sl. vor veiktist Freyr snögglega , en allt benti til að hann næði heilsu á ný og urðu fagnaðarfundir , þegar hann mætti eftir það áfall .
Okkur að óvörum hafði þá komið í ljós að illkynja sjúkdómur hafði búið um sig og voru nú engin grið gefin .
Umvafinn umhyggju Soffíu lést hann á nýársdag .
Við minnumst Freys með söknuði og virðingu .
Hugur okkar er nú hjá Soffíu skólasystur okkar og vinkonu og fjölskyldu þeirra Freys og sendum við þeim einlægar samúðarkveðjur .
Blessuð sé minning Freys Magnússonar .
F.h. skólasystra í Hjúkrunarskóla Íslands , útskr .
okt. 1957 , Bergljót Líndal .
Það er eins og það hafi gerst í gær að félagi minn í leikskólanum spurði mig hvaða kall væri eiginlega að sækja mig .
" Kall , " svaraði ég , " þetta er enginn kall , þetta er hann Freyr , besti vinur minn ! " Síðan eru liðin um 30 ár og í dag er komið að sárri kveðjustund lítillar stúlku sem eignaðist einn fallegasta demant Guðs sem sinn besta vin í gegnum árin .
Vin sem alltaf stóð með henni og hversu frek sem hún var og þrá þá fann hann alltaf milliveg sem hún sættist á .
Hún kunni líka að þakka fyrir sig og stóð keik með vini sínum ef Fía og stelpurnar voru að nöldra í honum , þá var þeim sagt að þær ættu að vera góðar við hann Frey , hann væri sko vinur hennar .
Síðan var Frey klappað á skallann og sagt : " Veistu það Freyr minn , ég sko sé að það eru að fara að vaxa hár , það er alveg satt .
" Einnig léði hann alltaf eyra ef stúlkunni fannst að sér vegið af vinunum , já hann Freyr minn var alltaf með svör við öllu og ekki var verra að hún Fía mín var einnig alltaf nálæg og tók þátt í " uppeldinu " .
Hjá þeim og stelpunum fann ég mitt annað heimili þar sem alltaf var og er svo gott að koma .
Dyrnar alltaf opnar og ætíð tími til að sinna þeim sem koma .
Eftir því sem árin liðu og heimsóknirnar urðu færri var þó alltaf fylgst með því sem verið var að gera , hvernig gengi og hvernig maður hefði það enda stutt á milli þeirra og mömmu og pabba og ávallt mikill og góður vinskapur þar á milli .
Þau voru einnig ófá ferðalögin sem farið var í innanlands og minningar úr þeim einar þær skemmtilegustu sem ég á , það sem hægt var að ljúga stundum að einum krakka var alveg dásamlegt .
Freyr kenndi mér t.d. frönsku ef bóndi einn skyldi ætla að reka okkur burt af landi sínu með tjaldvagninn og svo var mér sýnt hvar jólasveinninn ætti heima , ég man það enn .
Já , elsku Freyr minn , margs er að minnast .
Efst stendur þó minningin um góminn , saga sem enn er hlegið að , enda ein sú mest þráða vídeómynd sem búin hefur verið til ! Ef þú finnur hana kallinn minn þá geymdu hana því við eigum eftir að horfa á hana saman þegar sú stund hefur verið ákveðin .
Er við Magni tókum saman var strax farið með hann á tvo staði til að fá samþykki ; til ömmu Petru og svo til ykkar , að sjálfsögðu var honum tekið opnum örmum og hann hefur fengið að heyra allt sem á daga okkar hefur drifið fram að hans tíma .
Síðastliðin 10 ár hefur stórfjölskyldan einnig verið ötul við jólahlaðborðin og var okkar síðasta ferð farin hinn 30. nóvember á Rauðará .
Mikið var gaman og mikið var hlegið .
Þú varst svo hress og yndislegur , tíminn stóð í stað .
Ég þakka Guði fyrir að hafa síðan náð að kyssa þig bless er stundin þín nálgaðist og strjúka vangann þinn blíða .
Við Magni og Mikael Viktor kveðjum þig minn kæri að sinni með söknuði en sátt þar sem þrautir þínar urðu ekki lengri .
Joffana mín , Jóna , Ásta og fjölskyldur , megi Guð vera með ykkur sem og okkur öllum sem kveðjum hann Frey okkar í dag .
Við sjáumst minn kæri vinur .
Þín Petrea .
Það mun hafa verið árið 1974 , að fundum okkar Freys Magnússonar bar fyrst saman .
Dóttir hans hafði unnið hest í ritgerðasamkeppni .
Þegar hún hafði fengið hestinn í hendur féll henni allur ketill í eld og bað pabba sinn ásjár .
Freyr brást vel við bón dóttur sinnar , enda maður með afbrigðum bóngóður , hvort sem skyldir eða óskyldir áttu í hlut , og fékk inni með hestinn í mínu hesthúsi og félaga .
Verðlaunahesturinn var dæmigerður " barnahestur " þeirra tíma og því nánast forsending alls óvönum manni .
Upp frá þessu uxu kynni okkar Freys , sem alla tíð héldust í hestamennsku og víðar og þróuðust í gagnkvæma vináttu .
Freyr var einstaklega lipur maður og elskulegur í umgengni og þannig að manni leið vel í návist hans .
Barngóður var hann svo af bar .
Naut Bergþóra , dóttir mín , þess í ríkum mæli , þegar hún ung að árum fór að sniglast með mér í hesthúsinu .
Góðmennskan og elska í framkomu geislaði svo af Frey að jafnvel hinir öflugustu hestar urðu ljúfir í höndunum á honum .
Þetta var því athyglisverðara , að Freyr barðist lengi við hersli í höndum og þurfti oftar en einu sinni að fara í aðgerð vegna þess .
Hann gat því ekki haldið um taum á viljahesti svo sem reglur reiðmennsku segja til .
Síðasti hesturinn sem Freyr reið er Goði , nú nær tvítugu og mikill höfðingi að gerð .
Mestan hluta starfsævi sinnar vann Freyr , en hann var verslunarskólagenginn , í fyrirtæki Halldórs Jónssonar .
Fyrirtækið seldi í tíð Freys mikið af snyrtivörum , m.a. frá Þýskalandi .
Reyndist Freyr þar afburðasölumaður og vinsæll meðal viðskiptamanna svo sem hans var von og vísa .
Freyr kvæntist ungur Soffíu Jensdóttur hjúkrunarfræðingi og bjó alla tíð í traustu og ástríku hjónabandi .
Þau eignuðust tvær dætur og býr önnur þeirra vestanhafs .
Freyr var einstakur heimilisfaðir og faðir dætra sinna og ekkert var af hans hálfu þeim of gott .
Þær mæðgur , og fjölskyldan öll , eiga nú að sjá á bak einstaklega hjartahlýjum og hreinlyndum manni , sem öllum vildi vel og seint gleymist .
Persónulega mætir mér nú tóm þar sem Freyr var áður vinur í stað .
Við Ester kona mín , börn okkar og tengdasonur sendum Soffíu og dætrunum innilegar samúðarkveðjur .
Þorkell Jóhannesson .
Harmur er kveðinn að fjölskyldu og vinum Freys Magnússonar við veikindi hans og andlát .
Freyr var eiginmaður yngstu systur minnar Soffíu .
Heimili þeirra var alla tíð opið vinum og vandamönnum , auk allra þeirra fjölmörgu sem þau veittu umhyggju og ástúð er á þurfti að halda .
Það var mikils virði okkur hjónum á Núpi vestur að eiga vísa foreldralega umsjá og hlýju börnum okkar til handa , er þau sóttu nám og störf suður .
Alltaf var hægt að leita til Fíu og Freys .
Þrátt fyrir alvöru og festu var Freyr glaðlyndur og enn hljómar fyrir eyrum glymjandi hlátur hans sem var svo smitandi .
Megi skuggar sárra harma víkja fyrir heiðríkri minningu farsællar ævigöngu góðs manns , sem stráði geislum mannkærleika á veg samferðamanna sinna .
Innilegar samúðarkveðjur .
Áslaug Sólbjört Jensdóttir .
