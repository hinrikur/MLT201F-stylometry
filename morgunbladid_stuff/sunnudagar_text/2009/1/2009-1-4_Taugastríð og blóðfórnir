Eftir Kristján Jónsson kjon@mbl.is Skothríð , sprengingar , morð og djöfulgangur í Mið-Austurlöndum , óttaslegin og stóreygð börn sem skilja ekki neitt í neinu , fjölskyldur á flótta , skelfingaróp .
Svo oft sjáum við og heyrum fréttir af þessu tagi að þær eru farnar að minna á síbylju , þær hreyfa stöðugt minna við okkur vegna þess að tilfinning fyrir þjáningum dofnar ef áreitið verður allt að því hversdagslegt , jafn óvænt og veðurfréttir .
En fyrir fórnarlömbin á staðnum er sársaukinn jafn mikill og áður .
Víða um heim eru átök og saklaust fólk er drepið , vopnlausir borgarar , konur og börn .
Um jólin voru um 400 manns myrt í Austur-Kongó af hálftrylltum vígamönnum frá Úganda sem hafa árum saman gert lífið að helvíti fyrir fólki í eigin landi .
Og nú hafa enn fleiri fallið á Gaza .
Ástæðurnar fyrir því að við heyrum svo miklu meira um átökin á Gaza en í Austur-Kongó eru margar og sumar heldur kaldranalegar .
Mannslíf eru alls staðar jafn mikilvæg en pólitísk mikilvægi þess að þau tapast er misjöfn .
Og ekki má gleyma að margfalt fleiri alþjóðlegir fréttamenn hafa bækistöð í Ísrael / Palestínu en í Austur-Kongó .
Þeir stýra að einhverju leyti magni fréttaflutningsins og viðhalda um leið áhuga alþjóðasamfélagsins .
Skipuleggjendur mótmæla eru fyrir löngu búnir að læra að senda sjónvarpsfréttamönnum fyrirfram boð um stað og tíma aðgerða .
Við sjáum afraksturinn á skjánum .
Vesturveldin , Ísrael og stjórnir margra arabalanda reyna allt sem þær geta til að einangra Hamas , samtök ofsatrúarmanna sem stýra Gaza .
Samtökin neita að viðurkenna tilvistarrétt Ísraels og ákváðu í byrjun desember að framlengja ekki sex mánaða langt vopnahlé .
Aftur var farið að skjóta flugskeytum á syðstu byggðir Ísraels .
Báðir aðilar notuðu hléið að sögn heimildarmanna til að styrkja stöðu sína fyrir næstu átök .
Ísraelar skipulögðu vandlega næstu árásir og öfluðu upplýsinga um helstu bækistöðvar Hamas ; þeim tókst í vikunni að drepa einn af helstu leiðtogum herskárra Hamas-liða , Nizar Rayyan , fjórar eiginkonur hans og börn í árás á hús þeirra .
Hvers vegna vildi Hamas ekki vopnahlé ? En hvers vegna neituðu Hamas-menn að framlengja í desember vopnahléið gagnvart Ísrael ? Voru þeir ekki einfaldlega að kalla yfir sig árás með þessari aðgerð og flugskeytaárásunum á Ísrael sem fylgdu í kjölfarið ? Heimildarmönnum ber saman um að síðustu mánuði hafi fylgið hrunið af Hamas á Gaza , fólk kenndi samtökunum um einangrunina og skortinn á lífsnauðsynjum , eymdina .
Samtökin hafa lengi notið álits fyrir að vera ekki gerspillt eins og Fatah-hreyfing Mahmoud Abbas forseta á Vesturbakkanum .
En Hamas braut gegn grundvallarreglum sínum þegar samið var um vopnahlé .
Samtökin vilja , andstætt Fatah , ekki ná árangri með friðarsamningum heldur vopnaðri baráttu .
Þess vegna varð að efna aftur til átaka og nú segja margir Palestínumenn að innst inni dáist þeir að staðfestu Hamas sem þori að berjast .
Því fer fjarri að eining ríki nú meðal Palestínumanna , svo blóðug hafa átökin milli Hamas og Fatah verið á síðustu árum að gagnkvæma hatrið er jafnvel meira en í garð Ísraela .
En lítil viðbrögð ríkisstjórna arabaþjóðanna vekja oft furðu .
Almenningur í Egyptalandi og fleiri arabalöndum er gagnrýninn og finnst að verið sé að bregðast bræðraþjóðinni .
Tzipi Livni , utanríkisráðherra Ísraels , var í opinberri heimsókn í Kaíró daginn áður en árásirnar hófust fyrir viku .
Margir Egyptar eru á því að stjórn Hosni Mubaraks forseta hafi þá bak við tjöldin gefið grænt ljós á aðgerðirnar gegn Hamas , hann hafi gengið lengra en nokkru sinni í þjónkun við vesturveldin og Ísrael .
Hann hafi samþykkt að leyfa Ísraelum að lækka rostann í Hamas og um leið vara Hizbollah í Líbanon við .
Ráðamenn Ísraels fengu tækifæri til að sinna kröfum kjósenda um árás .
Sagan mun sýna hvort það tekst að stöðva flugskeytaárásirnar , hvort Ísraelar senda skriðdreka sína inn í þröngar götur Gaza-borgar , í ginið á vígamönnum með molotov-kokkteila .
Og almenningur verður sem fyrr í hlutverki peðanna sem oft er fórnað miskunnarlaust á skákborðinu .
Sjúkrahúsin fá nú nóg rafmagn Alþjóða Rauði krossinn , ICRC , er nú með átta erlenda starfsmenn á Gaza auka nokkurra tuga innlendra starfsmanna .
Pálína Ásgeirsdóttir , hjúkrunarfræðingur og sendifulltrúi Rauða kross Íslands , stýrir nú aðstoð ICRC við sjúkrahús á hernumdu svæðunum í Palestínu .
Ekki reyndist unnt að ná símasambandi við Pálínu á Gaza ; ICRC hefur sett sér þá reglu að öll samskipti við fjölmiðla fari fram í gegnum fréttafulltrúa samtakanna .
Anne-Sophie Bonefeld , fjölmiðlafulltrúi ICRC í Jerúsalem , sagði á föstudag að betra skipulag væri nú komið á starfið á sjúkrahúsum og fólk væri rólegra en fyrst eftir að átökin hófust fyrir viku .
" En það er enn verið að flytja særða og fallna inn á sjúkrahúsin .
Okkur hefur tekist að koma margs konar hjálpargögnum , þ. á m. blóði og lyfjum , til Gaza .
Einnig hefur tekist að útvega varahluti til að gera við tæki sem hafa skemmst .
Það er þó bara fyrsta skrefið , þá er eftir að koma þessum gögnum frá varðstöðvum við landamærin til sjúkrahúsanna .
Þetta er enn erfitt vegna ástandsins í öryggismálum .
Sjúkrahúsin hafa sínar eigin rafstöðvar en ekki er hægt að keyra þær í margra daga samfleytt .
Sem stendur virðist sem sjúkrahúsin fái nú nægilegt rafmagn .
Hins vegar dettur rafmagn fyrir heimilin , a.m.k. í Gazaborg , út í samanlagt margar stundir á dag .
Þetta er slæmt í háum blokkum vegna þess að neysluvatninu er dælt með rafmagn .
En fólk reynir að bjarga sér með því að safna vatni þegar dælurnar virka .
" Gaza er eitt af þéttbýlustu svæðum heims og fólkið á framfæri SÞ GAZA-spildan er fátæk af náttúruauðlindum og ekki stór , flatarmálið varla meira en fjórðungur af Reykjanesskaganum .
En þar búa samt um 1,5 milljónir manna , flestir á framfæri SÞ .
Meira en helmingurinn er flóttafólk eða afkomendur flóttafólks frá öðrum hlutum Palestínu sem nú eru annaðhvort hluti Vesturbakkans eða Ísraels .
Gaza var öldum saman undir Tyrkjum .
En eftir fyrri heimsstyrjöld varð spildan hluti af verndarsvæði Breta þegar þeir og Frakkar skiptu miklum hluta stórveldis Tyrkjasoldáns á milli sín .
Sameinuðu þjóðirnar ákváðu 1947 að skipta Palestínu milli gyðinga og araba á svæðinu .
Í kjölfar stofnunar Ísraels 1948 hófst stríð milli Ísraela og arabaríkjanna , Egyptar lögðu nú undir sig Gaza .
Ísraelar tóku svæðið 1967 , nokkur þúsund landtökumenn gyðinga settust þar að en voru fluttir nauðugir á brott 2005 þegar Ísraelar ákváðu að yfirgefa spilduna .
Endalaus ótti í Sderot UM 250 þúsund Ísraelar búa í syðstu héruðum landsins , nógu nálægt Gaza til að frumstæð flugskeyti Hamas-manna nái til þeirra ; hér sjást íbúar í bænum Sderot bíða óttaslegnir í neðanjarðarbyrgi .
Þorri þeirra , sem fallið hafa í átökunum milli Hamas og Ísraela á undanförnum árum , er Palestínumenn .
En Ísraelar benda á að það sé ekki vegna þess að herskáir Palestínumenn hafi ekki reynt að drepa saklausa borgara .
Þeir hafi bara ekki nógu öflug vopn – ennþá .
Og þeir sem hiki ekki við að drepa vopnlaust fólk í Sderot og annars staðar af handahófi geti ekki krafið andstæðing sinn um miskunnsemi .
Það sé hræsni .
Aðstoð í sex áratugi ELSTA undirstofnun Sameinuðu þjóðanna er UNRWA .
Hún hefur frá því um 1950 annast mannúðaraðstoð fyrir palestínska flóttamenn á Gaza , Vesturbakkanum og annars staðar í Mið-Austurlöndum , þ.ám .
matvæladreifingu , heilbrigðishjálp og skólahald .
En alls munu nú um 300 hjálparstofnanir af ýmsu tagi veita aðstoð á Gaza .
Rauði kross Íslands hefur frá 2002 tekið þátt í verkefni um sálrænan stuðning við palestínsk börn á aldrinum 10-12 ára .
Þau þurfa oft aðstoð til að takast á við áhrifin af því að búa við vopnuð átök í umhverfi sínu .
