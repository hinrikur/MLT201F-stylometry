" En þú lítur ekki út eins og lífvörður , " segir hún .
" Hverju áttirðu von á ? " svarar hann að bragði .
" Tja , ég veit ekki , kannski meiri töffara , " segir hún .
" Þetta er dulargervið mitt , " svarar hann að bragði yfirvegaður .
S ennilega er raunveruleikinn ekki neitt í líkingu við samskipti Kevins Costner og Whitney Houston í kvikmyndinni Bodyguard .
Hnyttin tilsvör og rómantískir undirtónar heyra væntanlega til undantekninga og þeir sem til þekkja myndu segja að starfið fælist meira í því að skipuleggja og fyrirbyggja en snúa niður óða tilræðismenn og að glansmyndin frá Hollywood ætti fátt skylt við raunveruleikann .
Hraðskreiðir bílar og fleira Eftir sem áður heillar lífvarðarstarfið marga og þess þekkjast jafnvel dæmi að Frónbúar hafi haldið út í heim og fengið minni eða stærri gráður frá lífvarðaskólum .
Námið höfðar óneitanlegra til karllægra hvata enda til dæmis hægt að fá þjálfun í flóttaakstri , skotfimi og sjálfsvörn .
Kröfurnar ættu heldur ekki að gera út af við neinn : yfirleitt er aðeins gerð krafa um að vera í sæmilegu formi og andlega stabíll , og svo að geta borgað skólagjöldin vandræðalaust .
Netið er uppfullt af vefsíðum frá alls kyns lífvarðaskólum sem bæði lofa spennandi starfsframa og ágætum tekjum .
En að sama skapi má finna á netinu varnaðarorð ; að margir skólarnir séu ekki jafngóðir og þeir gefa í skyn og geti ekki staðið við gefin loforð .
Hér að neðan eru nokkrir skólar sem þykja spennandi valkostir : Max Security Solutions Ltd ..
Þessar ísraelsku þjálfunarbúðir hreykja sér af því að vera fremstar á sviði lífvarðaþjálfunar , enda byggist námið á meitluðum og margnotuðum aðferðum ísraelskra öryggissveita .
Námskeiðið þeirra tekur tvær vikur og er þar farið yfir ýmsar hliðar skotvopnanotkunar og bardagaaðferða , forvarnir og skipulagningu .
Námið kostar heilar 4.390 evrur en innifalið er fæði og húsnæði .
www.max-security.com Professional Bodyguard Association Tvenns konar námskeið eru í boði hér .
Annars vegar 7 daga námskeið sem fjallar meðal annars um eftirlit og gæslu , lagalega umhverfið og upplýsingaöflun .
Það nám kostar 900 pund.Hins vegar er 20 daga lífvarðanámskeið þar sem meðal annars er farið í flóttaakstur , allskyns tæki og tól kynnt fyrir nemendum og samskipti við viðskiptavininn , svo nefnd séu nokkur dæmi .
Þá kostar lengra námið 2.500 pund .
www.probodyguardassociation.co.uk Executive security international Hér er bandarískur lífvarðaskóli á ferð með mikið námsúrval , langa sögu og ágætt orðspor , þó vefsíðan hjá þeim sé reyndar fjarska hallærisleg .
Meðal námskeiða má nefna , auk hefðbundinna lífvarðanámskeiða , námskeið sem eiga að búa menn undir öryggisvörslu á stríðssvæðum , og námskeið í vörnum gegn iðnaðarnjósnum .
Einnig eru í boði skemmri námskeið sem tækla meðal annars skotfimi og varnir gegn mannránum .
Og viti menn , þeir bjóða líka upp á fjarnám ! Námskeiðagjöldin eru frá 1.500 dollurum fyrir stystu kúrsana og upp í 10.900 dali fyrir stærstu pakkana .
www.esi-lifeforce.com asgeiri@mbl.is 