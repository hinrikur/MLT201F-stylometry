Ég ætla ekkert að draga það í efa að stjórnvöld séu að gera hvað þau geta til þess að vinna íslensku þjóðina út úr þeim vanda sem hún er nú á bólakafi í .
En það sorglega er , að allt virðist hér gerast á hraða snigilsins .
Orðtakið " góðir hlutir gerast hægt " er orðið að einhvers konar öfugmælum .
Það gerast engir góðir hlutir hér , hvorki hægt né hratt .
Það bendir hver á annan og allir eru undanþegnir , þegar kemur að því að axla ábyrgð , hvort sem um ræðir pólitíska , stjórnsýslulega , framkvæmdalega eða siðferðilega ábyrgð .
Þetta er eiginlega orðið meira en pínlegt .
Þetta er orðið hróplega pínlegt .
Skiljanlegt og eðlilegt andóf mótmælenda lognaðist út af rétt fyrir jól .
Ég tel skrílslætin á gamlársdag ekki með .
En hvað gerist nú á nýárinu ? Mér finnst mjög líklegt að allt verði vitlaust á nýjan leik , því sú staða sem blasir við okkur öllum er í einu orði sagt ömurleg .
Er ekki næsta víst , eins og Bjarni Fel .
myndi segja , að fjöldi fyrirtækja fer í þrot nú um og upp úr áramótum ? Er ekki jafnvíst að atvinnulausum heldur áfram að fjölga á skelfilegum hraða og var ástandið þó slæmt fyrir ? Mikið hlýtur það að vera notalegt fyrir einn bankagaurinn , sem slapp úr landi með milljarðana sína , vel fyrir bankahrun , að sitja við arineld í norskum fjallakofa , sötra heitt kakó í faðmi fjölskyldunnar og hekla herðasjal handa konunni til þess að róa taugarnar .
Við hvern á Agnes , kunnið þið lesendur góðir að spyrja .
Auðvitað á ég við Bjarna Ármannsson , sem hefur sloppið ótrúlega vel frá allri umræðunni undanfarnar vikur og mánuði .
Hann , fjölskylda hans og milljarðarnir sem hann náði að blóðmjólka út úr Glitni fyrir og í kringum starfslok hans hjá Glitni búa nú í norskri sælu og þurfa aldrei að hafa fjárhagslegar áhyggjur aftur , það sem þau eiga ólifað .
Er þetta okkur hinum ekki mikið gleðiefni ? Svona , látið þið ekki svona ! Jólum er að ljúka , þrettándi dagur jóla eftir tvo daga og við eigum að vera altekin kristilegum kærleika í garð náungans .
Jafnvel náungans Bjarna Ármannssonar , sem DV fyrir nokkrum vikum greindi frá að ætti það til að hekla til þess að róa taugarnar .
Ég hefði nú í fljótu bragði talið , að maður , sem hafði samvisku og geð í sér til að arðræna okkur hin með þeim hætti sem Bjarni Ármannsson gerði í óhóflegri græðgisvæðingu sinni , hefði yfirleitt engar taugar til þess að róa .
Svo er annar gaur , hér heima , sem einnig hefur sloppið mjög vel frá sviðsljósinu og umræðum um hans eigin viðskiptalegu umsvif , fyrir utan nokkurra vikna óþægindi sviðsljóssins haustið 2007 , þegar hann í samvinnu við téðan Bjarna Ármannsson , Vilhjálm Þ. Vilhjálmsson , þáverandi borgarstjóra , og Hannes Smárason , þáverandi forstjóra FL Group , ætlaði að ræna okkur sem eigum Orkuveitu Reykjavíkur , með því að sameina REI og Geysir Green Energy og verða stórríkur fyrir vikið .
Maðurinn er auðvitað enginn annar en Björn Ingi Hrafnsson , fyrrverandi borgarfulltrúi Framsóknarflokksins , sem hrökklaðist úr pólitík eftir að upp komst um strákinn Tuma og varð viðskiptaritstjóri Fréttablaðsins fljótlega upp úr því .
Einhvern tíma eigum við Reykvíkingar eftir að þakka sexmenningunum í borgarstjórnarflokki Sjálfstæðisflokksins fyrir að hafa haft einurð í sér og staðfestu til þess að koma í veg fyrir að Hannesi Smárasyni og hans hyski væru afhentar eigur okkar á silfurfati .
Það er á fárra vitorði , að Björn Ingi Hrafnsson á í félagi við konu sína einkahlutafélagið Caramba – hugmyndir og orð ehf .
Tilgangur félagsins samkvæmt samþykktum er ráðgjöf á sviði almannatengsla , útgáfu- og kynningarstarf , alhliða textavinna og útgáfuþjónusta , rekstur fasteigna og útleiga , eignarhald félaga og gerð viðskiptaáætlana .
Enginn smátilgangur ! Samkvæmt þeim upplýsingum sem aflað hefur verið innan úr Kaupþingi ( gamla ) var félagið stofnað í mars 2001 og hefur að mestu leyti verið í rekstri og vörslu ákveðinna verðbréfamiðlara Kaupþings frá stofnun , sem samviskusamlega unnu að því að gera Björn Inga Hrafnsson ríkan .
Einhvern veginn býður mér í grun að Björn Ingi muni þurfa að standa skil á þeirri veltu sem var í þessu félagi hans .
Jafnframt mun hann ugglaust þurfa að svara spurningum um það hvernig félagið var fjármagnað í upphafi , þ.e. hvaðan lán til brasks miðlara Kaupþings voru fengin , hvaða veð voru sett fyrir lántökunum , hversu mikið félagið hagnaðist og hver var staða Caramba við bankahrun .
Það verður fróðlegt að sjá hvað kemur upp úr kjötkötlum Kaupþings þegar bankarannsókn verður komin á einhvern skrið , ekki satt ? ! agnes@mbl.is 