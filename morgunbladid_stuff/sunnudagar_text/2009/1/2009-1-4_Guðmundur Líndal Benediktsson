Guðmundur Líndal Benediktsson verkstjóri fæddist á Siglufirði 9. ágúst 1932 .
Hann lést á deild 11E á Landspítalanum að kvöldi 20. desember síðastliðins og var jarðsunginn frá Kvennabrekkukirkju í Dalasýslu 30. desember .
Alltaf kemur andlátsfregn vinar manns á óvart .
Vonin er svo sterk og virk í huganum , því við viljum víkja í burtu öllu öðru en því sem við óskum .
En straumur tímans heldur áfram – enginn stöðvar hann .
Guðmundur Benediktsson sem hér er kvaddur , var myndarlegur maður og fallegur , allur liðlegur í hreyfingum og til allra verka .
Hann var listfengur maður og hagur vel við hvað sem hann tók sér fyrir hendur .
Má vel um hann segja að hann hafi verið " þúsundþjalasmiður " svo fjölhæfur var hann .
Hann var einnig afar barngóður og hændust öll börn að honum , sérstaklega barnabörnin sem sóttu mjög í afa sinn .
Guðmundur var vel greindur maður .
Hann var frjálslyndur , víðsýnn og hafði vítt sjónarsvið í flestum málum .
Við ræddum oft saman um hin ýmsu málefni líðandi stundar , ekki skorti umræðuefnin , þau komu af sjálfu sér hvert af öðru .
Við hittumst oft , sérstaklega eftir að Guðmundur flutti til dóttur sinnar og tengdasonar í Hundadal , við áttum margar góðar , skemmtilegar og fræðandi stundir saman sem gott er að minnast nú .
Guðmundur hafði ekki langskólamenntun að baki en " lífsins skóli " var honum drjúgur skóli .
Hann átti sæti í sveitarstjórn Kjalarness um skeið og kunni góð skil á þeim málum sem að sveitarstjórn lúta .
Hann var verkstjóri til margra ára og kom þá skýrt fram hve hagsýnn hann var og oft framsýnn í mörgum málum .
Hann var unnandi útiveru og fagurs landslags og íslensk sveit stóð honum nærri .
Við fórum margar ferðir saman þar sem hann var bílstjórinn og fengum okkur oft íslenska kjötsúpu í leiðinni , en það var uppáhaldsréttur okkar beggja , sem okkur fannst að ætti að vera þjóðarréttur sem boðinn yrði útlendingum sem yrðu hér á ferð .
Margs er að minnast og margt á ég að þakka honum .
En síðasta kveðjan minnir á loforðið : " Kristnir menn eiga árnaðarmann hjá Föðurnum , Jesúm Krist hinn réttláta .
" Með innilegri samúð til dætra hans og fjölskyldna þeirra , svo og systkina hans .
Blessuð sé minning Guðmundar Líndals Benediktssonar .
Hjörtur Einarsson .
Það mun hafa verið sumarið 1976 sem ég hitti Guðmund Benediktsson fyrst .
Þá staðsetti ég fyrir hann einbýlishús sem hann var að hefja byggingu á í Esjugrund á Kjalarnesi , en ég hafði þá nýlega tekið að mér starf byggingafulltrúa í hreppnum .
Guðmundur var glaðlyndur og hress og vílaði ekki fyrir sér hlutina .
Þegar grunngreftri var lokið og í ljós kom að vatn safnaðist í grunninn og honum var ráðlagt að fylla í holuna með grófu fyllingarefni til að lenda ekki í vandræðum með þjöppun , þá gerði Guðmundur sér lítið fyrir og fyllti allan grunninn með harpaðri möl og þjappaði með einum stærsta valtara sem til var í landinu .
Guðmundur var á þessum árum verkstjóri í Vinnuvélum í Kollafirði og hafði aðgang að góðu fyllingarefni og stórvirkum tækjum .
Guðmundur seldi síðar þetta hús og keypti jörðina Dalsmynni og bjó þar lengi .
Þar fékk Guðmundur góða aðstöðu til viðgerða en hann var mjög tæknilega sinnaður og var stöðugt að gera upp einhver tæki og tól .
Guðmundur varð síðar starfsmaður Kjalarneshrepps og var verkstjóri , slökkvistjóri og hitaveitustjóri .
Einnig sat hann eitt kjörtímabil í hreppsnefnd Kjalarneshrepps .
Árið 1984 var lögð hitaveita um stærstan hluta Kjalarneshrepps og var það mikil framkvæmd fyrir lítið sveitarfélag .
Gekk framkvæmdin það vel að allar tíma- og kostnaðaráætlanir stóðust og var Guðmundur eftirlitsmaður á verkinu .
Ólafur Guðjónsson á Móum var þá rekstrarstjóri Kjalarneshrepps og Gunnar Finnbogason á Mógilsá var formaður hitaveitustjórnar .
Þetta sumar tókst góður vinskapur með okkur félögunum sem hefur enst fram á þennan dag .
Um 1990 fór Guðmundur að starfa hjá Sorpu í Álfsnesi og var þar uns hann hætti störfum vegna aldurs .
Síðustu árin hefur Guðmundur búið hjá dóttur sinni í Neðri-Hundadal í Dalasýslu .
Guðmundur var virkur félagi í Kiwanisklúbbnum Geysi í Mosfellsbæ og var formaður klúbbsins 1997-1998 .
Þegar Kiwanisklúbburinn hafði fest kaup á gömlum sumarbústað í landi Leirvogstungu í Mosfellsbæ var Guðmundur einn af hvatamönnum þess að húsið væri stækkað .
Kiwanisklúbburinn byggði síðan við húsið og eignaðist þar myndarlega aðstöðu fyrir félagsstarfið .
Guðmundur var formaður hússtjórnar og sá um rekstur Kiwanishússins í mörg ár eða þar til hann flutti til dóttur sinnar í Dalasýslu .
Undanfarin ár átti Guðmundur við vanheilsu að stríða , hann sýndi æðruleysi í baráttu sinni við þann sjúkdóm sem að lokum lagði hann að velli .
Ég og aðrir Kiwanisfélagar í Geysi viljum þakka Guðmundi samstarfið og samfylgdina og sendum aðstandendum hans okkar samúðarkveðjur .
Þorgeir Guðmundsson .
