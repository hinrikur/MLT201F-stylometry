7. janúar 1979 : " Alþýðubandalagið er þverklofið í afstöðu til Færeyjasamninga og líklega eru það fleiri þingmenn Alþýðubandalagsins en ráðherrarnir og Gils , sem hafa lagt blessun sína yfir þá .
Þessi harða árás formanns Alþýðubandalagsins á ráðherra flokksins sýnir hins vegar að ríkisstjórnarsamstarfið reynir mjög á þolrif manna í hópi kommúnista .
Lúðvík Jósepsson er bersýnilega þeirrar skoðunar , að ráðherrar flokksins geri hverja vitleysuna á fætur annarri og tekur hvað eftir annað fram fyrir hendurnar á þeim og auðmýkir þá .
Ráðherrar flokksins eru hins vegar áreiðanlega orðnir langþreyttir á yfirgangi Lúðvíks og auglýsingastarfsemi Ólafs Ragnars , sem markvisst vinnur að því að láta ráðherrana hverfa í skuggann af sjálfum sér .
Hér er því ekki um að ræða ágreiningsmál milli stjórnarflokkanna .
Upphlaup Lúðvíks og Ólafs Ragnars er til marks um heimilisböl innan Alþýðubandalagsins , af því tagi , sem er þyngra en tárum taki .
" 15. janúar 1989 : " Í verkfalli síðastliðið vor reis ágreiningur um það milli Flugleiða og Verslunarmannafélags Suðurnesja hverjir mættu ganga í störf verkfallsmanna .
Kom til stimpinga vegna verkfalls í flugstöð Leifs Eiríkssonar .
Verkfallið leystist síðan eins og aðrar slíkar deilur en eftir stóð ágreiningurinn um það , hverjir mættu ganga í störf verkfallsmanna og hvort slíkt væri almennt heimilt .
Var ekki samið um að falla frá málsókn vegna kjaradeilunnar eins og oft hefur verið gert .
Lá þá þegar ljóst fyrir , að Flugleiðir hefðu í hyggju að fá úr þessum ágreiningi eða óvissu skorið fyrir almennum dómstólum .
Hefur mál nú verið höfðað af þessu tilefni gegn Verslunarmannafélagi Suðurnesja og var það þingfest í bæjarþingi Keflavíkur síðastliðinn miðvikudag .
" 