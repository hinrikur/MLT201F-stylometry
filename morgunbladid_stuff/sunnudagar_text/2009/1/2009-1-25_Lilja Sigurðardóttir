Lilja Sigurðardóttir fæddist á Sleitustöðum í Skagafirði 31. júlí 1923 .
Hún lést á heimili dóttur sinnar hinn 22. desember síðastliðinn og var útför hennar gerð frá Akureyrarkirkju 16. janúar .
Í dimmasta skammdeginu kvaddi Lilja okkur og hélt á vit ljóssins .
Um það ljós var enginn efi í hennar huga , trú hennar á mátt þess var fölskvalaus og einlæg .
Lilja ólst upp á menningarheimili í sveit í stórum systkinahópi .
Faðirinn var kennari , fjölmenntaður í þeim fræðum , og þess nutu börnin .
Lilja fetaði í fótspor hans .
Það var haustið 1944 sem margir í hópnum okkar þreyttu inntökupróf í Kennaraskólann , flest utan af landi með misjafnan undirbúning .
" Ég slapp inn á stafsetningu og reikningi , " sagði Lilja sem reyndar var ágætur námsmaður og framundan voru fjögur skemmtileg ár í sérlega samheldnum hópi sem nú hittist tvisvar á ári .
Síðastliðið vor hittumst við daginn þegar rétt sextíu ár voru frá útskrift okkar .
Þá var Lilja með okkur í síðasta sinn , hress og kát að venju , en með henni er réttur helmingur hópsins horfinn okkur .
Lilja bjó með manni sínum í Hróarsdal í Skagafirði og þar kenndi Lilja á heimili sínu börnum sveitarinnar uns þau hjón fluttu til Akureyrar þar sem hún kenndi síðan en alla tíð var hún að sumrinu í Hróarsdal .
Bekkurinn okkar fór gjarnan á fimm ára fresti í ferðalag , eitt sinn vorum við nótt á Akureyri og þar tók Lilja á móti okkur af þeirri rausn sem henni var lagin og þar var setið fram á nótt við glens og gleði sem hún naut svo sannarlega og hélt svo áfram með hópnum daginn eftir .
Seinna tók hún á móti bekknum í Hróarsdal þar sem borðin svignuðu undan krásum og allir gistu í stóra tvíbýlishúsinu , en seint var gengið til náða .
Bekkjarsysturinni og skemmtilega félaganum eru þakkaðar allar samverustundirnar , glensið og alvaran , rausnin og tryggðin .
Við sendum börnum hennar og öðrum aðstandendum einlægar samúðarkveðjur .
Blessuð sé minning Lilju Sigurðardóttur .
F.h. bekkjarfélaganna .
Þuríður J. Kristjánsdóttir .
Með sorg í hjarta en full þakklætis kveð ég mína kæru vinkonu , Lilju Sigurðardóttur .
Kynni mín af henni hófust fyrir löngu .
Hún kom sem af Guði send og tók við barnaskólanum í Hróarsdal í Hegranesi .
Ég átti því láni að fagna að eiga heima í þessari sveit og varð því nemandi Lilju .
Í hverjum skóla skipta kennarar afar miklu máli .
Þeir eiga mikinn þátt í að móta nemendur til frambúðar .
Lilja var allt í senn skólastjóri og kennari sem kenndi nánast allt .
Í skólanum var heimavist fyrir þá sem lengra áttu að .
Lilja huggaði þá sem á þurftu að halda og hún var yfir og allt um kring .
Fjölfróð var hún og lagði allan sinn metnað í starfið .
Það var ævintýri líkast að vera í skóla í Hróarsdal .
Þar voru ótal möguleikar á útivist , engin íþróttahús eða tæki eins og nú þekkjast en náttúran sjálf bauð upp á það besta og klettarnir í nágrenninu sveipuðu umhverfið ljóma .
Ég minnist ótal sleðaferða niður snarbrattar brekkur og að þeim loknum tóku við ísilagðar breiður .
Þegar vel viðraði fengum við stundum aðeins lengri frímínútur og matarhlé , en tókum til við námið af því meiri krafti er inn var komið .
Lilja hafði mikinn metnað fyrir hönd sinna nemenda og meðal annars leiddi hún okkur nemendurna inn í heim ljóða íslenskra skálda .
Lilja var lifandi trúuð kona og kenndi okkur nemendum sínum marga söngva og sálma og hafa margir þeirra fylgt mér allt lífið .
Hún lét sér mjög annt um kristniboð og er mér enn í minni er hún fékk Ólaf Ólafsson kristniboða , þá nýkominn frá Kína , til að sýna okkur framandi hluti .
Hann fræddi okkur jafnframt um kristniboð .
Seinni hluta ævinnar bjó Lilja á Akureyri og þar lágu leiðir okkar saman , ekki síst í samfélagi KFUM og K. Þegar hún talaði flutti hún mál sitt af hógværð en festu og á hana var hlustað .
Ekki síst var Lilja mikil bænakona .
Áfram hélst sú vinátta sem tekist hafði með okkur í Skagafirði , og á ég margar góðar minningar um samskipti okkar .
Minnisstæð eru til dæmis þrettándaboðin í Möðruvallastræti þar sem fjölskylda hennar og Þórey tóku um nokkurra ára skeið á móti okkur Bjarna og börnunum .
Minnumst við ekki síst þess er Lilja las Guðs orð og Sigurður skar hangikjötið og bar fram jólaölið .
Allar þessar mörgu minningar er ég þakklát fyrir og geymi í hjarta mínu .
Við hjónin sendum innilegar samúðarkveðjur allri fjölskyldunni , og ég kveð mína kæru Lilju með bænaversi eftir nöfnu hennar , Lilju Kristjánsdóttur : Guð ég þakka vil þér , að í þinni hendi ég er .
Þökk að ætíð þú leggur mér lið , er í lausnarans nafni ég bið .
Gef mér fúsleik svo fagnandi ég , dag hvern feti þinn hjálpræðisveg , uns þú opnar mér himinsins hlið og mitt hjarta á um eilífð þinn frið .
Pálína S. Jóhannesdóttir .
Mig langar til að skrifa nokkur kveðjuorð um hana Lilju Sig. , eins og við kölluðum hana til aðgreiningar frá hinum Liljunum í fjölskyldunni .
Hún hefur alla tíð verið mér frábær vinkona , ávallt til staðar fyrir mig og mína .
Frá barnæsku hefur hún hlúð að líkama mínum og sál , allt frá því að gefa mér jólakjóla til þess að vera minn besti trúnaðarvinur .
Ég get ekki gert mér í hugarlund að nokkur muni leika eftir þá miklu gestrisni og notalegheit sem Lilja auðsýndi öllum sem í Hróarsdal komu .
Hún var Hallardrottningin okkar Hródælinga .
Mér þykir það með ólíkindum hvernig Lilju hefur tekist að halda utan um þennan stóra hóp með væntumþykju og fyrirbænum sínum og er ég mjög þakklát fyrir mig og mína .
Það er ótrúlega sárt að sjá á bak þessari góðu vinkonu en ég veit að Guð gaf stóra gjöf með því að hún gat verið í dalnum okkar í sumar og sinnt öllum sínum störfum og áhugamálum .
Endalokin bar brátt að og þótt sorgin svíði nú í hjarta mínu , munu minningarnar um Lilju lifa með okkur öllum um ókomna tíð .
Kallið er komið , komin er nú stundin , vinaskilnaðar viðkvæm stund .
Vinirnir kveðja vininn sinn látna , er sefur hér hinn síðsta blund .
Margs er að minnast , margt er hér að þakka .
Guði sé lof fyrir liðna tíð .
Margs er að minnast , margs er að sakna .
Guð þerri tregatárin stríð .
Far þú í friði , friður Guðs þig blessi , hafðu þökk fyrir allt og allt .
Gekkst þú með Guði , Guð þér nú fylgi , hans dýrðarhnoss þú hljóta skalt .
Grátnir til grafar göngum vér nú héðan , fylgjum þér , vinur .
Far vel á braut .
Guð oss það gefi , glaðir vér megum þér síðar fylgja ' í friðarskaut .
( Vald .
Briem .
) Ég vil þakka samfylgdina og sendi börnum , tengdabörnum og barnabörnum hennar samúðarkveðjur mínar .
Guð blessi ykkur öll .
Lilja Þórarinsdóttir .
Okkur langar að skrifa nokkur kveðjuorð um Lilju .
Frá barnæsku höfum við dvalið mikið í Hróarsdal og þar fengum við að kynnast þessari einstöku manneskju og miklu kjarnakonu .
Hin síðari ár höfum við eytt hluta af sumarfríum okkar þar og alltaf hefur verið jafnljúft að vita af Lilju á bænum þegar við renndum í hlað og óhætt að segja að hún hafi verið fasti punkturinn í dalnum .
Hún tók vel á móti okkur og sýndi okkur og fjölskyldum okkar ávallt væntumþykju og hlýju og fyrir það erum við mjög þakklát .
Það verður skrýtið að koma í sveitina næsta vor og hennar njóti ekki lengur við , en þá verður að herða upp hugann og minnast allra þeirra góðu stunda sem við áttum með henni og gleðjast yfir því að hún hafi haft heilsu til að vera í Hróarsdal allt síðasta sumar og sinna því sem henni var kært .
Lilja hélt uppi ýmsum siðum sem við munum eftir frá afa og Sigga , til dæmis að arka niður á engi að vitja um netin í Héraðsvötnunum .
Á seinni árum hefur hún miðlað þessari hefð til yngri kynslóða og börnin okkar vita að þegar komið er í sveitina er eitt af fyrstu verkum að athuga hvort megi aðstoða Lilju við veiðar .
Að öðrum ólöstuðum var Lilja aflaklóin á bænum og mikið þurfti að ganga á til að hún missti úr að fara " tjumma " .
Ungir sem aldnir eiga líka minningar tengdar sauðburðinum , en þá nutu heimalingarnir góðs af nærveru Lilju sem bar í þá volga mjólk oft yfir daginn og þótti mikið sport að fá að fara með henni í þær gjafir og vera sá sem hélt á pelanum .
Lilja var ung í anda og gat oft komið manni á óvart , eins og daginn sem hún vild ólm skella sér á hestbak .
Við systkinin höfum mjög gaman af hestamennsku og oft haft reiðskjóta með okkur þegar dvalið er í sveitinni .
Það er okkur því mjög minnisstætt þegar Lilja , rúmlega áttræð , vippaði sér á bak og reið hnarrrreist út veginn eins og hún hefði ekki gert annað síðastliðin ár .
Sjálf var hún áhugamanneskja um hesta og þótti gaman að stunda útreiðar á sínum yngri árum .
Lilja bjó yfir ríkulegri gestrisni og tók alltaf vel á móti öllum sem komu í Hróarsdal .
Í minningunni lumaði hún alltaf á einni hnallþóru og öðru góðgæti og gat reitt fram veislu á augabragði ef gest bar að garði .
Því skyldi engan undra að mjög gestkvæmt var í Hróarsdal alla hennar tíð .
Lilja er síðasti Hródælingurinn af hennar kynslóð og það er sárt að kveðja hana , en við trúum því að hún sé nú á góðum stað og minning hennar lifir í hjörtum okkar .
Ég veit ekki hvort þú hefur , huga þinn við það fest .
Að fegursta gjöf sem þú gefur er gjöfin sem varla sést .
Ástúð í andartaki , augað sem glaðlega hlær , hlýja í handartaki , hjarta sem örar slær , Allt sem þú hugsar í hljóði , heiminum breytir til .
Gef þú úr sálarsjóði , sakleysi , fegurð og yl .
( Úlfur Ragnarsson .
) Elsku Þorvaldur , Björg , Anna og fjölskyldur , við vottum ykkur okkar innilegustu samúð og biðjum Guð að styrkja ykkur á þessum erfiða tíma .
Kveðja , Elísabet Ósk , Anna María , Vilhjálmur , Tryggvi Þór , Vera Björk og fjölskyldur .
