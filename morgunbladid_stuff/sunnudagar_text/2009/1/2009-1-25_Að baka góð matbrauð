Ljósmyndir Árni Sæberg | saeberg@mbl.is Texti Freysteinn Jóhannsson | freysteinn@mbl.is Þetta er allt út af henni ömmu , " segja þeir og kíma .
" Pabbi ólst upp á Ísafirði og ætlaði að verða sjómaður , en amma þvertók fyrir það .
Hún hafði horft upp á bróður sinn og tengdaföður farast á sjó og þurfti þá að hlaupa langa leið með pabba í fanginu eftir aðstoð .
Amma hafði sitt fram og pabbi varð að finna sér lifibrauð í landi .
Hann fór að vinna í verzlun , en gaf það pláss laust fyrir yngri bróður sinn og fór sjálfur að starfa í bakaríi .
Þar með var teningnum kastað .
Við ætluðum okkur ekkert að verða bakarar einsog pabbi , en okkur skorti hugmyndaflug til þess að gera eitthvað annað svo við erum hér .
" Hér er Brauðhúsið í Grímsbæ .
Þegar Guðfinnur Sigfússon faðir þeirra kom suður fór hann til starfa í Björns-bakaríi í Vallarstræti og 1972 stofnaði hann Björns-bakarí í Grímsbæ , sem varð Brauðhúsið , þar sem synir hans ráða nú ríkjum .
Guðmundur byrjaði strax sem sumrungur í Grímsbæ og hefur verið viðloðandi bakaríið alla tíð .
Sigfús kom seinna inn í reksturinn , þar sem hann að afloknu sveinsprófi fór til Svíþjóðar þar sem hann lærði lífrænan bakstur .
" Þessi áhugi á lífrænum hlutum greip mig strax í menntaskóla , " segir hann .
" Vinur minn hafði unnið á lífrænum bóndabýlum í Þýzkalandi og Noregi og mér geðjaðist strax vel að þeirri heimspeki að vinna með jörðinni en ekki á móti henni .
Seinna fór ég utan að kynna mér mannspeki Rudolfs Steiners og lífræna ræktun og bakstur , sem ég lærði í Saltå Kvarn í Järne í Svíþjóð .
" Lífræni baksturinn er meira handverk Þegar Sigfús kom heim til starfa í fjölskyldufyrirtækinu byrjaði hann í einu horninu ; flutti inn lífrænt hráefni og bakaði súrdeigsbrauð .
" Þegar Sigfús kom heim 1990 vorum við bara venjulegt hverfisbakarí með snúða og samlokubrauð , " segir Guðmundur .
" En tími mjólkurbúðanna og hverfisbakaríanna var á enda .
Þessi almenni bakstur var kominn í búðirnar og við urðum að sérhæfa okkur og leita á ný mið ef við vildum ekki leggja upp laupana .
" " Súrdeigsbrauðin fengu góðar móttökur , " segir Sigfús .
" Bæði Guðmundur og pabbi voru jákvæðir fyrir því að færa bakaríið til lífrænnar áttar og þessháttar bakstur varð vaxandi þáttur í rekstrinum .
" Og um áramótin 1998-99 ákváðu þeir bræður að hverfa algjörlega yfir í lífrænan bakstur .
Þetta var ekki formlegt áramótaheit heldur hentuðu áramótin til breytinganna , þar sem bakaríið varð að vera lokað á meðan .
Þeir losuðu sig við ýmsan vélakost .
" Lífrænn bakstur er svona meira handverk , " segja þeir .
" Við þurfum ekki mikinn tækjabúnað , okkur duga hrærivél , borð og ofn .
" Og þeir hrylla sig þegar ég spyr af hverju þeir noti ekki nútímans vigtir í stað lóðanna sem líklegt er að faðir þeirra hafi haft með sér úr Björnsbakaríinu í Vallarstræti .
" Þessar tölvuvigtir eru hreint ómögulegar , " segja þeir .
" Þær ganga kannski í verksmiðjubakstri en hjá okkur er það tilfinningin fyrir jafnvæginu sem gildir .
Handverkið er betra að því leyti að það þarf ekki að aðlaga deigið að vélunum .
" Það voru ekki allir ánægðir með breytingar bræðranna .
" Við fengum að heyra það að við hefðum bakað beztu snúðana og normalbrauðin í bænum .
Af hverju í ósköpunum gætum við bara ekki haldið því áfram ? En snúðarnir og normalbrauðin voru liðin tíð .
Við buðum mönnum lífræn súrdeigsbrauð í staðinn .
" -Hvað er svona gott við súrdeigsbrauð ? " Kornið er betur undirbúið fyrir meltinguna og menn nýta betur næringuna í korninu .
Steinefnin í korninu eru bundin í efnasambönd sem losna í súrdeiginu .
Við köllum brauðin okkar ekki hollustubrauð , þótt auðvitað séu þau holl .
Okkar takmark er að baka góð matbrauð .
" Þau baka bræðurnir úr íslenzku byggi ; lífrænt ræktuðu á Héraði , 30-40% á móti speltmjöli , sem þeir flytja inn að stærstum hluta frá Danmörku .
Þeir segja íslenzka byggið bæta brauðið og gera það skemmtilegra .
Koma upp kaffihúsi við hliðina Brauðhúsið hefur gengið vel .
Hefur það ekki hvarflað að þeim bræðrum að færa út kvíarnar ? " Nei .
Við erum engir útrásarvíkingar í okkur .
Við höfum sniðið Brauðhúsið að okkur og það hentar vel okkar lífsstíl .
Það væri skemmtilegra að fleiri bakarar færu út í lífrænan bakstur heldur en að við værum að breiða okkur út yfir allt .
Sízt af öllu höfum við áhyggjur af samkeppni .
Það hafa reyndar einhverjir reynt að komast inn í þetta en hráefniskostnaðurinn hefur fælt menn frá .
Við erum með einfaldan rekstur , enga yfirbyggingu og gerum allt sjálfir .
Það heldur okkur á floti .
" En þótt hugurinn standi ekki til fleiri brauðhúsa þá eru þeir bræður engu að síður með stækkunaráform á prjónunum .
Þeir ætla að koma upp kaffihúsi í plássi við hliðina á bakaríinu og auk þess að bjóða upp á kaffi og kaffibrauð ætla þeir að kynna lífræna ræktun og bakstur sinn .
" Við höfum lengi haft augastað á þessu plássi og nú er draumurinn að rætast , " segja þeir og brosa hamingjusamir .
-Þið eruð ekki með opið um helgar ? " Nei .
Við erum fjölskyldumenn og viljum hafa tíma fyrir þann hluta tilverunnar líka .
Við vinnum langan vinnudag ; byrjum klukkan fjögur á nóttunni en fleygjum okkur í eftirmiðdaginn .
Þetta vinnufyrirkomulag telst lítið fjölskylduvænt .
Þess vegna eru helgarfríin nauðsynleg .
En við komum í bakaríið á sunnudögum og undirbúum súrdeigið fyrir mánudaginn .
" -Hvað með sumarfrí ? " Það hjálpar að við erum tveir .
Svo tökum við aðstoðarmenn á sumrin .
En við höfum ekki leyfi til að vera veikir .
Við könnumst ekki við að hafa tekið einn einasta veikindadag .
" -Er súrdeigsbrauðið svona hollt ? " Það hlýtur að vera .
Við kunnum enga aðra skýringu , " segja þeir og brosa í kampinn .
