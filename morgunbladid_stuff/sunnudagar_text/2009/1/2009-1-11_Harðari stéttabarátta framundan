VR , fjölmennasta verkalýðsfélag landsins , stendur á tímamótum .
Framundan eru mögur ár sem félagið þarf að mæta .
Útlit er fyrir að kosið verði um forystu VR í allsherjarkosningu , þeirri fyrstu í yfir 50 ára sögu verkalýðsfélagsins .
Gunnar Páll Pálsson formaður VR sat fyrir svörum um félagið og störf sín .
Eftir Guðna Einarsson gudni@mbl.is Gunnar Páll Pálsson var endurkjörinn formaður VR til tveggja ára á liðnu vori .
Fjölmennur félagsfundur VR var haldinn 13. nóvember 2008 þar sem Gunnar Páll gerði grein fyrir störfum sínum í stjórn Kaupþings og svaraði harðri gagnrýni úr hópi félagsmanna .
Á fundinum lagði hann formannsstólinn að veði til að ná sátt í félaginu .
Hann bar fram tillögu um að kosningum til stjórnar yrði flýtt og að kosið yrði um formann VR þótt kjörtímabil hans væri ekki hálfnað .
Tillagan var samþykkt .
Framboðsfrestur var til 22. desember s.l. Þegar honum lauk höfðu borist 15 framboð einstaklinga til stjórnar , í þau 7 sæti sem kosið er um nú , og eitt til formanns .
Hópur félagsmanna í VR hafði boðað mótframboð en skilaði ekki framboði á tilsettum tíma .
M.a. var starfsmönnum VR kennt um ófullnægjandi upplýsingar um kosningafyrirkomulagið .
Framboðsfrestur var því framlengdur og rennur hann út á morgun , 12. janúar .
Gunnar Páll var fyrst spurður hvort kosningafyrirkomulagið hjá VR væri óljóst og flókið eins og haldið hefur verið fram .
" Í VR er 15 manna stjórn , þrír varamenn og 82 í trúnaðarráði .
Vegna þess að hálf stjórnin er kosin árlega er verið að kjósa 92-93 fulltrúa á hverju ári .
Almenna reglan er sú að þeir sem bjóða sig fram þurfi að hafa tíu meðmælendur .
" Gunnar Páll sagði að VR hafi ákveðið fyrir tveimur árum að stuðla að auknu lýðræði með því að kjósa einstaklingskosningu þrjá stjórnarmenn af sjö og varamennina þrjá á hverju ári og formanninn annað hvert ár .
Fyrst var kosið með þeim hætti á liðnu vori .
Í byrjun árs er haldinn svonefndur nýársfundur .
Þangað eru boðaðir trúnaðarmenn og trúnaðarráðið , um 260-270 manna hópur .
Á þessum fundi er kosið um listann og einstaklingana sem bjóða sig fram .
Nái einstaklingur , sem bauð sig fram innan framboðsfrests , ekki kjöri getur hann safnað 40 meðmælendum til viðbótar og óskað eftir allsherjaratkvæðagreiðslu um einstaklingssæti .
Gunnar Páll sagði engin dæmi um allsherjaratkvæðagreiðslu um formann VR frá því félagið varð hreinræktað verkalýðsfélag árið 1955 en félagið var stofnað 1891 .
Aðspurður taldi hann óvíst að félagsmenn VR sem kjósa trúnaðarmenn á vinnustöðum áttuðu sig á því að þeir væru um leið að kjósa kjörmenn til að velja forystu félagsins .
Dræm þátttaka veldur vanda " Frá því að ég tók við hef ég reynt að efla trúnaðarmannakerfið og náð að fjölga trúnaðarmönnum eitthvað , en erfiðlega gengur að fá trúnaðarmenn á vinnustöðum , " sagði Gunnar Páll .
En finnst honum þetta nógu beint lýðræði ? " Þegar ég tók við 2002 breyttum við fyrirkomulaginu og gerðum það skýrara með uppstillingarnefnd o.fl. Síðan ákváðum við að taka þetta skref í fyrra með einstaklingskosningu .
Ég lít svo á að við séum á ákveðinni vegferð og sé fyrir mér að kosning til stjórnar fari alfarið yfir í einstaklingskosningar , " sagði Gunnar Páll .
Hann sagði vanda VR og fleiri stéttarfélaga vera dræma þátttöku félagsmanna .
Þrátt fyrir að í félaginu séu nær 28 þúsund félagsmenn mæti ekki nema um 120 manns á aðalfund .
Trúnaðarráðið er kjölfesta í félaginu og hefur það hlutverk að tryggja að boðið sé fram í öll sæti sem kosið er til .
Sætin hafa þó ekki verið mjög eftirsótt .
" Þau sjö ár sem ég hef verið formaður hafa allir sem hafa sýnt áhuga á að setjast í trúnaðarráð komist að .
" Verði haldin allsherjaratkvæðagreiðsla liggur niðurstaðan líklega ekki fyrir fyrr en vika verður liðin af marsmánuði .
Gunnar Páll taldi líklegast að efnt yrði til netkosningar .
Framboðsfrestur rennur út á morgun .
Þá þurfa að líða tvær vikur áður en nýársfundur er haldinn .
Komi þar fram framboð sem kallar á allsherjaratkvæðagreiðslu þurfa að líða aðrar tvær vikur .
Þá þarf að koma upplýsingum til félagsmanna og samkvæmt reglum ASÍ þarf kjörfundur að vera opinn í tvær vikur .
Auglýstu eftir stjórnarmönnum Auk þess að vera formaður VR er Gunnar Páll einnig stjórnarformaður Lífeyrissjóðs verslunarmanna ( LIVE ) , næst stærsta lífeyrissjóðs landsins .
Um 33 þúsund einstaklingar greiða nú í sjóðinn að jafnaði og eru margir þeirra utan VR .
Í stjórn LIVE sitja átta stjórnarmenn .
Stjórn VR hefur tilnefnt fjóra , hingað til flesta úr stjórn VR , og atvinnurekendur fjóra .
Gunnar Páll var spurður hvort honum þætti eðlilegt að sjóðsfélagar utan VR ættu enga formlega aðkomu að kosningu stjórnarinnar .
" Varðandi þá fjóra sem við í VR tilnefnum höfum við í tvö undanfarin skipti auglýst eftir framboðum , " sagði Gunnar Páll .
Hann sagði undirtektir hefðu verið dræmar í bæði skiptin .
Eins reyndi hann að kveikja umræður um breytingar í stjórnum lífeyrissjóða og skrifaði m.a. greinar í Morgunblaðið um málið .
Þá nefndi hann á vettvangi stjórnarinnar að VR myndi gefa eftir einn fulltrúa og vinnuveitendur annan til að breikka fulltrúahópinn í stjórninni .
Sjóðsfélagar myndu svo kjósa fulltrúa í þessi sæti í netkosningu .
Þetta fékk ekki hljómgrunn .
Engin viðbrögð urðu heldur við greinaskrifunum .
Ofurlaun eru að lækka Komið hefur fram að ýmsir forystumenn í verkalýðshreyfingunni og lífeyrissjóðum hafi ekki verið á flæðiskeri staddir launalega .
Gunnar Páll hefur verið með um 900 þúsund á mánuði sem formaður í VR og um 200 þúsund á mánuði fyrir stjórnarformennsku í LIVE .
Laun forstjóra LIVE og stjórnarmanna voru lækkuð í desember , forstjórans um fjórðung .
Engu að síður er hann betur launaður en bankastjórar .
Er það eðlilegt ? " Almenna reglan , áður en allt fór upp í loft , var að forstjóri lífeyrissjóðsins væri á svipuðum launum og bankastjórar í ríkisbönkunum .
Síðan urðu miklar breytingar og einkabankarnir fóru langt framúr og það hafði áhrif .
Lífeyrissjóðirnir voru líka í samkeppni við bankana um starfsmenn og launakjörin tóku mið af því .
" En hver eru eðlileg laun fyrir forystumenn stéttarfélaga ? " Það er erfitt fyrir mann að meta eigin störf .
Við ákvörðun um mín laun var horft til þess að ég stýri félagi sem var um síðustu áramót var með 6,5 milljarða eigið fé , heilmikla veltu og tæplega 50 starfsmenn .
Launin miðast við að þetta sé rekstur á heilmiklu fyrirtæki .
Við höfum talað um markaðslaun fyrir okkar félagsmenn og ákvörðun um launin var í þeim dúr .
Nú hefur um 10% launalækkun gengið í gegnum þennan hóp og það gildir í mínu tilviki .
" Mistök í uppsveiflunni Gunnar Páll var valinn í stjórn Kaupþings banka 2001 fyrir hönd fjögurra lífeyrissjóða sem þá keyptu hlut Sparisjóðs vélstjóra .
Á þessum tíma skrifaði Gunnar Páll grein um ofurlaun og taldi að laun æðstu yfirmanna ættu mest að geta orðið fimmföld meðallaun í fyrirtæki eða tíföld með kaupaukum vegna verulega góðrar afkomu .
" Ég fékk ekki nein viðbrögð við þessum hugmyndum , " sagði Gunnar Páll .
Þegar hann horfir nú um öxl kveðst hann telja að sú leið sem var farin í bankanum varðandi laun og kaupauka hafi verið röng .
Hagsmunir starfsmanna hafi verið of nátengdir árangri .
" Árangurstengt kerfi getur oft skilað góðum árangri , en þarna stigu menn of stór skref .
Þegar illa gekk varð þetta eitraður kokteill .
Ég tel að það hefði þurft að setja reglur um að menn þyrftu að selja hlutabréf innan tiltekins tíma og innleysa hagnað til þess að starfsmenn væru ekki með lán á móti hlutabréfum .
Þegar hlutabréfaverð féll mátu menn það svo að það gæti reynst bankanum mjög erfitt ef forstjóri og stjórnarmenn seldu hlutabréf sín í niðursveiflu .
Því hefði þurft að finna önnur form árangurstengingar .
Þótt ég telji að Kaupþing hafi staðið best af bönkunum þá var hætta á að kapphlaupið um að skila betri árangri á næsta ársfjórðungi , til að ná í kaupauka , hafi gert bankana of áhættusækna , " sagði Gunnar Páll .
Hætta á hagsmunaárekstrum VR óskaði eftir því við Siðfræðistofnun Háskóla Íslands 2003 að hún gæfi álit sitt á stjórnarsetu fulltrúa VR í Lífeyrissjóði verslunarmanna og félögum í hans eigu .
Skýrslan var kynnt og rædd á nýársfundi VR 2004 og er á vef félagsins .
Í meginniðurstöðum skýrslunnar segir m.a. : " Trúverðugleiki formanns VR er í hættu ef hann tengist ákvörðunum stjórnar félagsins [ þar sem hann situr í stjórn fyrir hönd LIVE ] sem hugsanlega eru óvinsælar meðal launafólks .
" Reyndust þetta ekki orð að sönnu í Kaupþingi ? Gunnar Páll sagði að líta mætti svo á að þetta hafi gengið eftir .
" Siðfræðistofnun benti á að það gætu orðið hagsmunaárekstrar en þeir bentu líka á að það væri eðlilegt að stéttarfélög og lífeyrissjóðir vildu hafa áhrif og fylgjast með félögum sem þau ættu hluti í .
Sinna eftirliti og kalla eftir góðum stjórnarháttum .
Trúnaðarráð taldi það mikilvægara þótt persóna formannsins gæti lent í vanda , " sagði Gunnar Páll .
Hann benti á að talað hefði verið um lífeyrissjóði sem fé án hirðis .
Þarna sé þó fulltrúi lífeyrissjóðsins að reyna að fylgjast með eign sjóðsins og leggi æru sína að veði fyrir því að því sé vel stjórnað .
Gunnar Páll kvaðst ekki sitja nú í stjórnum neinna félaga sem ekki tengdust launþegahreyfingunni með beinum hætti , utan eins golfklúbbs .
Erfiðir tímar framundan Gunnar Páll sækist eftir endurkjöri sem formaður VR og vill sitja áfram í stjórn LIVE .
Hann segir mörg verkefni framundan .
" Þótt við séum í efnahagslegri niðursveiflu þá tel ég að við náum okkur aftur á strik á nokkrum árum .
Það verður svipuð sýn í kjaramálum þótt stéttabaráttan kunni að verða harðari á næstunni .
VR hefur vaxið einna hraðast af slíkum félögum – jafnvel á heimsvísu .
Við höfum sameinast fimm öðrum verslunarmannafélögum á sjö árum og félagsmönnum hefur fjölgað um 6% á ári .
Í könnun Capacent hafa félagsmenn VR verið ánægðastir með sitt stéttarfélag .
Við höfum verið að auka réttindi í sjúkrasjóði með sjúkradagpeningum , frítímaslysatryggingu og dánarbótum .
Við tryggjum börn félagsmanna og greiddum dagpeninga í fæðingarorlofi sem svaraði til 80% af launum á sínum tíma .
Orlofskerfinu hefur verið breytt og nú ræður fólk hvað það er marga daga í orlofshúsum .
Svo stofnuðum við varasjóð og starfsmenntasjóð .
Í ljósi þess að markaðslaun voru komin á beittum við okkur fyrir því að fólk ætti rétt á viðtali við vinnuveitanda sinn einu sinni á ári og 60-70 % félagsmanna fóru í launaviðtöl árlega áður en allt hrundi .
Þetta leiddi til þess að kaupmáttur VR-félaga óx um 46% á síðustu tíu árum meðan kaupmáttur launavísitölunnar jókst um 22% .
Við höfum sett baráttu fyrir afnámi launamunar kynjanna á oddinn .
Þar hefur munur á heildarlaunum kynjanna á síðustu tíu árum farið úr 28% í 18% hjá félagsmönnum VR .
Við höfum gert launakannanir og kannað fyrirtæki ársins og reynt að veita félagsmönnum betri upplýsingar kjarabaráttu sína , svo eitthvað sé nefnt .
Þá var orlof á almennum vinnumarkaði lengt í 30 daga í breiðu samfloti stéttarfélaga .
Ég tel að við munum halda áfram á þessari braut .
" Gunnar Páll vill beita VR af afli fyrir félagsmenn nú þegar efnahagsþrengingar ganga yfir .
Mæta mögru árunum " Við höfum safnað í sjóði til að mæta mögru árunum .
Nú eru þau komin .
Það hefur verið sett af stað vinna við að aðstoða þá sem eru að missa vinnuna .
Þeir fá meira greitt til að fara í nám og til að stunda hreyfingu .
Við höfum verið að skoða hvort við eigum að fara í fótspor þess sem fékk friðarverðlaun Nóbels 2006 og bjóða félagsmönnum upp á örlán svo þeir geti skapað atvinnu í einmennings- eða litlum fyrirtækjum .
Vonandi erum við að fara af stað í samvinnu við Háskólann í Reykjavík og fleiri um miðstöð fyrir atvinnulausa .
Þar verður fólki hjálpað við að byggja sig upp , fara yfir fjármál sín og fá aðstoð í atvinnuleit eða við stofnun atvinnustarfsemi .
Við auglýsum eftir góðum hugmyndum og teljum rétt að nýta félagið .
" Gunnar Páll segir að VR hafi aðstoðað 600 – 700 manns , frá því bankarnir hrundu , við að innheimta laun og að lýsa launakröfum í Ríkisábyrgðasjóð launa .
Fljótlega verður auglýst eftir áhugasömum þátttakendum í málefnahópi sem mun ræða hvort núgildandi fyrirkomulag VR sé eins og best verður á kosið .
Hópurinn á að leiða setningu siðareglna og taka afstöðu til þess hvort VR vill skipa menn í stjórnir félaga , líka lífeyrissjóðsins .
Sérfræðingar verða kallaðir til að vinna með málefnahópnum .
Gunnar Páll vonast til þess að hægt verði að leggja niðurstöðuna fyrir næsta aðalfund VR .
Hann telur að framundan sé erfiður tími í kjarabaráttunni .
" Vinnuveitendur vilja jafnvel kippa þeim kjarasamningi sem við erum með úr gildi .
Hann kveður á um 3,5% kauphækkun núna 1. mars og 13.500 kr hækkun á töxtunum .
Það er ekki mikil hækkun í 18% verðbólgu .
Mér skilst að um 20% landsmanna hafi tekið á sig kjaraskerðingu á síðustu mánuðum .
Margir hafa misst vinnu og yfirvinnu .
Þótt fólk sé í vinnu er ljóst að margir hafa orðið fyrir 15 – 20% kjaraskerðingu , þótt við höfum náð að hækka launataxtana hressilega .
Það eru næg verkefni framundan .
" 