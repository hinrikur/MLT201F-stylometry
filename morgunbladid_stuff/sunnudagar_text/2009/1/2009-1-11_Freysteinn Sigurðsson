Freysteinn Sigurðsson fæddist á Reykjum í Lundarreykjadal 4. júní 1941 .
Hann lést á krabbameinsdeild Landspítalans 29. desember síðastliðinn og fór útför hans fram frá Kópavogskirkju 8. janúar .
Ég tók fyrst eftir Freysteini Sigurðssyni jarðfræðingi þegar ég fór í ferð með Náttúrufræðifélaginu .
Freysteinn var leiðsögumaður ásamt Guttormi Sigbjarnarsyni og voru þeir félagar skemmtilegustu og fróðustu leiðsögumenn sem ég hafði nokkru sinni kynnst .
Við fórum Fjallabaksleið , skoðuðum Eldgjá , og alls staðar var numið staðar og hin ýmsu náttúrufyrirbrigði rannsökuð .
Þessu ferðalagi um stórfenglega náttúru Íslands undir leiðsögn Freysteins og Guttorms gleymi ég aldrei .
En Freysteini Sigurðssyni átti ég eftir að kynnast betur í stjórn Landverndar þar sem ég var nýr stjórnarmaður en hann hafði setið í stjórn um árabil .
Á fundum var Freysteinn hinn fróðasti , skemmtilegur , og hvers manns hugljúfi .
Ég bar mikla virðingu fyrir Freysteini og það var gott að leita til hans þegar eitthvað þurfti að kanna betur um náttúru landsins .
Engum manni hef ég kynnst sem þekkti jafn vel vatnafar Íslands , stöðuvötn sem grunnvatn , uppsprettur og læki og Freysteinn var einnig afskaplega fróður um allt náttúrufar , allt frá jarðfræði og jarðefnafræði yfir í lífvísindi .
Fá mál hafa verið jafn viðkvæm og erfið á undanförnum árum og umhverfismálin , en þar hafði Freysteinn Sigurðsson mjög margt uppbyggilegt og vel ígrundað til málanna að leggja .
Hann bar sanna umhyggju fyrir náttúru Íslands og var honum ofarlega í huga betri umgengni okkar allra um landið okkar .
Hann var ætíð tilbúinn til að hlusta á ólík sjónarmið annarra og aldrei hafnaði hann samræðum eða rökræðum ef slíkt var í boði .
Sanngjarnari mann hef ég sjaldan fyrir hitt .
Ég vil í lokin þakka forsjóninni fyrir að hafa leyft mér að kynnast og starfa með Freysteini Sigurðssyni jarðfræðingi .
Hann kenndi mér svo margt , og gerði mér ljósa þá skyldu sem fylgir því að vera jarðfræðingur hér á þessu landi elds og íss .
Ég óska fjölskyldu hans alls hins besta í framtíðinni og bið Guð að styrkja þau og blessa .
Ingibjörg E. Björnsdóttir .
Freysteinn Sigurðsson jarðfræðingur er látinn .
Hann laut í lægra haldi fyrir dauðanum eftir langvinn veikindi og hetjulega baráttu .
Vinir hans harma lát góðs manns en mestur er þó missir þeirra Ingibjargar eiginkonu hans og Ragnhildar dóttur þeirra .
Í Biblíunni segir að drottinn leggi líkn með þraut eða með öðrum orðum gefi huggun með hverjum harmi .
Þeim Ingibjörgu og Ragnhildi var vissulega gefið mikið , sumt hefur verið frá þeim tekið en annað ekki .
Megi minningin um traustan lífsförunaut og ástríkan föður verða þeim líkn í þeim harmi sem nú er að þeim kveðinn .
Jón G. Friðjónsson , Herdís Svavarsdóttir .
Íslendingar sem eru við nám eða störf erlendis hafa oftar en ekki tilhneigingu til að halda saman , mynda hópa .
Stundum verður einhver ein fjölskylda nokkurs konar miðpunktur í þessu samfélagi .
Þannig var þetta í Kiel á árunum í kringum 1970 .
Leiðir okkar Kielverjanna lágu oft á Blücherplatz þar sem Freysteinn og Inga bjuggu um tíma .
Þetta var löngu fyrir daga farsímanna og mörg okkar höfðu ekki einu sinni heimilissíma .
Þess vegna var oft ekki um annað að ræða en berja að dyrum án þess að gera boð á undan sér og athuga hvort húsráðendur væru ekki heima .
Þeir voru oft heima , enda Siggi og Gunnsi ungir að árum og fjölskyldan frekar heimakær .
Svo var sest inn í litlu stofuna þar sem Freysteinn sat gjarna í djúpum stól með bók í hendi , kannski Encyclopedia Britannica sem hann keypti af einu okkar þegar lausafjárskortur hafði gert vart við sig , eða þá alfræðibók Brockhaus sem hann var áskrifandi að .
Sagan segir reyndar að útgáfa þeirrar bókar hafi tafið Freystein í námi um 20 mánuði , af því að það tók hann um það bil mánuð að læra hvert bindi utan að og bindin voru þá um 20 og komu út mánaðarlega .
Hvort sem þessi saga er nú sönn eða ekki þá vita allir sem til þekkja að Freysteinn var manna fjölfróðastur og minnugastur og virtist þá gilda einu hvert efnið var : stjórnmál , sagnfræði , náttúrufræði , íþróttir – Freysteinn var með allt á hreinu á öllum sviðum .
Engum sem kynntist Freysteini duldist heldur að þar fór maður sem fengið hafði leiftrandi gáfur í vöggugjöf og þær ræktaði hann með sér alla tíð .
Það var gaman að ræða við hann um hvaðeina því að hann hafði skoðanir á flestum hlutum og lá ekki á þeim .
Þó að þekking hans væri augljóslega yfirgripsmeiri og traustari en flestra annarra fór því fjarri að hann gæfi til kynna að sínar skoðanir væru eitthvað merkilegri en annarra sem tóku þátt í umræðunni .
Reyndar var ekki alltaf ljóst hvort honum var alvara þegar hann sló fram djörfum fullyrðingum , en það jók bara á skemmtunina .
Einnig hafði hann gaman af því að kasta fram stöku og stundum var setið heilt kvöld og vísupörtum varpað manna á milli í kappsömu gamni .
Ekkert af slíku fór þó lengra .
Snemma á námsárum sínum í Þýskalandi lenti Freysteinn í alvarlegu umferðarslysi þegar ekið var á hann á götu .
Hann varð að gera hlé á námi um skeið og stóð lengi í stappi við tryggingafélög um að fá þær bætur sem hann átti rétt á .
Einhvern tíma á því tímabili mun hann hafa heitið því að ef bæturnar skiluðu sér myndi hann efna til veislu fyrir Íslendingana í Kiel .
Hann stóð við þetta af miklum myndarskap og veislan sem hann hélt okkur á góðu veitingahúsi í Kiel verður lengi í minnum höfð .
Þar var ekkert til sparað og veislan var mikil tilbreyting fyrir þá sem höfðu kannski þurft að gera sér að góðu að borða Eintopf í nokkra daga eða vikur meðan beðið var eftir yfirfærslu á námsláni .
Svona var Freysteinn .
Hann var ekki smár í neinu .
Við Kielverjar söknum hans og sendum Ingu , Röggu og öllum aðstandendum innilegar samúðarkveðjur .
Höskuldur , Sigríður , Ólafur Karvel , Svandís , Gunnhildur , Margeir , Unnur , Hjörleifur , Hafdís , Einar , Karl Jóhann .
Fallinn er í valinn Freysteinn Sigurðsson , jarðfræðingur og varaformaður Landverndar , landgræðslu- og umhverfisverndarsamtaka Íslands .
Þar er genginn mikill baráttumaður fyrir umhverfismálum og betri umgengni við náttúru landsins .
Það var mikið lán fyrir Landvernd þegar Freysteinn bauð sig fram til starfa í stjórn samtakanna fyrir liðlega áratug , en Landvernd eru samtök sem leggja áherslu á upplýsandi umræðu og umfjöllun um umhverfismál og landnotkun .
Í þeirri viðleitni hefur Freysteinn gegnt veigamiklu hlutverki .
Hámenntaður í jarðvísindum og með víðtæka þekkingu á náttúrufræði og djúpan skilning á sögu og landsháttum varð hann strax þungamiðja í málefnalegri umfjöllun innan samtakanna .
Hann var sem alfræðirit um náttúru og sögu , en jafnframt vel að sér í stjórnmálaspeki .
Hann var hafsjór af fróðleik og fljótur að greina aðalatriðin í hverju máli og sá veilur í fræðilegum rökum eða rannsóknarályktunum .
Mannkostir Freysteins voru margir .
Hann var óvenju heilsteyptur einstaklingur , var bæði lögfróður , ættfróður og hagmæltur , og hafði lúmska kímnigáfu .
Freysteinn var mjög ráðagóður og hann var mannasættir .
Hann bjó yfir ríkri réttlætiskennd og leitaði að uppbyggilegum lausnum í hverju máli .
Honum líkaði ekki flýtir og óðagot í ákvörðunum og sóttist eftir vel rökstuddri og yfirvegaðri niðurstöðu .
Hann skildi mikilvægi þess að nýta auðlindir landsins til hagsbóta fyrir þjóðina en var misboðið hve margar ákvarðanir stjórnvalda í þessum málum undanfarin ár voru illa yfirvegaðar og stórkarlalegar .
Hann var staðfastur og rökfastur talsmaður náttúruverndarsjónarmiða , enda leit hann svo á að rökhyggjan væri það sem beita þyrfti til að ná málum fram .
Freysteinn starfaði hjá Orkustofnun lengst af þar sem vatnajarðfræði var hans sérsvið .
Hann var afkastamikill vísinda- og fræðimaður , og mikilvirkur í starfi Landverndar .
Hann hafði breiða yfirsýn yfir fjölda málaflokka , hvort sem þeir lutu að orku- og virkjanamálum , vatnabúskap , vegamálum , landgræðslu , skipulagsmálum eða öðru sem samtökin láta sig varða .
Allar mikilvægustu umsagnir Landverndar undanfarin ár eru byggðar á hans grundvallarsjónarmiðum , þekkingu og ábendingum .
Hann sótti stjórnarfundi vel og af mikilli stundvísi .
Öllum erindum svaraði hann og allt sem hann lofaði stóð eins og stafur á bók .
Síðustu mánuðina , eftir að veikindi steðjuðu að , voru stjórnarfundir haldnir á heimili Freysteins þar sem hann og frú Ingibjörg tóku vel á móti okkur .
Nú þegar komið er að skilnaðarstundu vill stjórn Landverndar þakka góðum félaga og starfsömum varaformanni fyrir samfylgdina og einstakt framlag hans til náttúru- og umhverfisverndar á Íslandi .
Freysteinn hefur með sinni góðu þekkingu og úthaldsgóða starfi skráð sig í sögu Landverndar sem mikilsmetinn félagi .
Við minnumst hans með hlýju og þakklæti , mikill höfðingi er fallinn frá og hans verður sárt saknað .
Stórt er skarð fyrir skildi .
Minningin um Freystein mun lifa með Landvernd .
F.h. stjórnar Landverndar , Björgólfur Thorsteinsson , formaður .
Freysteinn Sigurðsson jarðvísindamaður skilaði sínu ævistarfi að mestu leyti Orkustofnun og fyrirrennurum hennar , allt frá því þegar hann hóf störf sem sumarmaður hjá Raforkumálaskrifstofunni 1958 og síðan í fullu starfi hjá Orkustofnun 1975 .
Hans störf tengdust mest vatnajarðfræði og hagnýtum jarðefnum og hin síðustu ár eftir að hann komst á eftirlaun hefur hann sinnt einstökum verkefnum fyrir stofnunina .
Hann var einn af þessum brautryðjendum sem mótuðu starf og uppbyggingu stofnunarinnar og byggði upp fræðilegan grunn og mikinn þekkingarforða sem geymist í ritum og gagnasöfnum en einnig sem þekking og færni þeirra yngri starfsmanna sem hann átti drjúgan þátt í að koma til vísindalegs þroska .
Hann er líka í flokki þeirra fræðimanna sem með sérstakri kímni , framkomu og frásagnargleði hafa sannfært samferðamenn sína um að starf sem jarðvísindamaður á Íslandi geti verið mikil lífsnautn .
Ég hitti Freystein fyrst fyrir tæpu ári á fundi í verkefnisstjórn svokallaðrar rammaáætlunar þar sem fjallað er um virkjanakosti framtíðarinnar á Íslandi .
Þegar hann kynnti sig fyrir mér sagði hann með þennan glettnisglampa í augunum , sem honum var eiginlegur , að hann væri eiginlega málaliði , þ.e. hann legði málum lið eins og henta þætti .
Hann sagði mér hispurslaust og með stóísku æðruleysi frá sjúkdómi sínum og sinni markvissu glímu við hann með aðstoð góðra lækna .
Hann vildi hitta mig á fundi hið allra fyrst og ræða við mig um sitt megin hugðarefni , vatnsauðlindina , rannsóknir og varfærna nýtingu hennar .
Við settum okkur tíma nokkru seinna og hittumst á skrifstofu minni og hann hóf strax að fara yfir sviðið .
Frásagnarkrafturinn var slíkur að tilfinningin var eins og við sætum í þyrlu og flygjum yfir landið .
Það var mikils virði að eiga þessa stund við fótskör hins mikla meistara og fá að heyra hann rekja söguna , taka stöðuna eins og hún er nú og síðan hugmyndir hans um framtíðina .
Þessi stund leið allt of fljótt og ég er ekki frá því að hann hafi notið þess að hafa svo áhugasaman hlustanda .
Ég tel við hæfi að kveðja þennan merka starfsmann okkar með erindi úr ljóði Viktors Rydbergs um búálfinn í gullfallegri þýðingu Magnúsar Ásgeirssonar föðurbróður hans , þar sem straumfræðin fær víðari merkingu Kyrrt er um skóg og víðan völl , veturinn svæfir hljóðin , handan við kveða fossaföll fjarlægan niðaróðinn .
Hlustar álfur í hálfum draum , hyggur þar niða tímans straum , – hvert mun sá straumur halda ? hvað mun upptökum valda .
Við á Orkustofnun horfum með söknuði á bak þessum skemmtilega félaga og sendum fjölskyldu hans okkar hugheilu samúðarkveðjur .
Guðni A. Jóhannesson , Orkustofnun .
Ég vil með nokkrum orðum heiðra minningu Freysteins Sigurðssonar jarðfræðings , sem lést 29. desember síðastliðinn eftir stranga baráttu við krabbamein , og þakka framlag hans við vinnu að rammaáætlun um nýtingu vatnsafls og jarðvarma .
Árið 1999 setti ríkisstjórn Íslands af stað vinnu við rammaáætlun þar sem leggja skyldi grundvöll að forgangsröðun virkjunarkosta " með tilliti til þarfar þjóðfélagsins hvað varðar atvinnustarfsemi , varðveislu náttúrugæða , styrkingu landsbyggðar og hagsmuna allra þeirra sem nýta þessi sömu gæði með sjálfbæra þróun að leiðarljósi " eins og þar segir .
Freysteinn Sigurðsson tók þátt í þessu starfi og setti á það sinn lit frá upphafi .
Við vinnu 1. áfanga átti hann sæti í faghópi I sem fjallaði um náttúrufar og minjar .
Þegar síðan kom að skipun verkefnisstjórnar vegna vinnu við 2. áfanga rammaáætlunar settist Freysteinn í stjórnina sem fulltrúi náttúruverndarsamtaka .
Honum var síðan ætlað að vinna með faghópi I áfram svo nýta mætti þekkingu hans og reynslu til loka verkefnisins .
Það gat því miður ekki orðið .
Það var mikið happ fyrir vinnuna við rammaáætlun að fá notið krafta og þekkingar Freysteins .
Hann fór fremstur í flokki þeirra jarðvísindamanna sem lögðu stund á íslenska vatnajarðfræði og hafði glögga sýn yfir íslenskt vatnafar .
Um það skrifaði hann ótal skýrslur og greinargerðir og einnig fræðilegar ritgerðir í vísindarit .
En Freysteinn var ekki bara afburðamaður á einu sviði .
Hann var sannkallaður fjölfræðingur sem hægt var að leita í smiðju til vegna flestra hluta .
Eitt var það að hann var snjall nýyrða- og hugtakasmiður og íslenskaði fjölmörg heiti og hugtök í fræðum sínum .
Það nýttist líka við vinnuna við rammaáætlun .
Svo var hann einstaklega skemmtilegur maður sem gott var að vinna með og vera samvistum við .
Hans verður því sárt saknað á lokaspretti vinnunnar við rammaáætlun , bæði vegna þeirrar breiðu þekkingar sem hann bjó yfir og vegna þess félagsskapar sem hann var okkur hinum .
Með þessum fátæklegu orðum er Freysteini þökkuð gefandi samvinna .
Fjölskyldu hans eru færðar innilegar samúðarkveðjur .
Fyrir hönd verkefnisstjórnar rammaáætlunar , Svanfríður Jónasdóttir , formaður .
Freysteinn Sigurðsson jarðfræðingur er látinn .
Með honum er genginn einn þeirra jarðvísindamanna íslenskra sem hófu íslensk jarðvísindi til vegs og virðingar á síðari hluta 20. aldar .
Hann hóf ungur störf sem aðstoðarmaður við jarðhitaleit á jarðhitadeild Orkustofnunar .
Grunnvatn og tengsl þess við jarðfræði urðu þó lífsstarf hans á Orkustofnun þar sem hann var frumkvöðull á því sviði og ruddi brautina fyrir þá sem á eftir komu .
Jafnframt var hann deildarstjóri jarðfræðikortlagningar á vatnsorkudeild Orkustofnunar frá 1982 til 1997 .
Við skipulagsbreytingar á Orkustofnun árið 1997 varð deild Freysteins , ásamt landmælingum og jarðhitadeild , hluti af nýstofnuðu rannsóknasviði Orkustofnunar , sem árið 2003 breyttist í Íslenskar orkurannsóknir .
Þar var Freysteinn deildarstjóri til ársins 1999 en fluttist þá til starfa hjá auðlindadeild Orkustofnunar .
Freysteinn var afar góður vinnufélagi og samstarfsmaður .
Auk þess að vera einn virtasti sérfræðingur landsins í vatnajarðfræði bjó hann yfir miklum fróðleik um sögu lands og þjóðar sem hann miðlaði samferðafólki sínu óspart af .
Sérstaklega er mér minnisstæður fyrirlestur er hann flutti í Orkugarði nokkru eftir að hann veiktist og fjallaði á lifandi og sannfærandi hátt um Herúla og tengsl þeirra og íslenskrar menningar .
Hann var mikilvirkur í nýyrðasmíði jarðfræðinnar og kom með margar góðar tillögur að þýðingum á erlendum jarðfræðihugtökum og notaði þær óspart í ritum sínum .
Sumar þeirra áunnu sér fastan sess í íslensku máli en aðrar standa eftir í ritum hans sem minnisvarði um frjótt hugarfar Freysteins og áræði .
Þá var Freysteinn vel hagyrtur og gladdi marga og kætti með haganlega smíðuðum vísum .
Ég er þakklátur fyrir að hafa kynnst Freysteini og notið gefandi samstarfs við hann um áratuga skeið .
Fyrir hönd Íslenskra orkurannsókna sendi ég eiginkonu hans , dóttur og öðrum aðstandendum mínar innilegustu samúðarkveðjur og þakka hans mikla framlag til íslenskra jarðvísinda og orkumála .
Megi hann hvíla í friði .
Ólafur G. Flóvenz .
Freysteinn Sigurðsson var einn af frumkvöðlum Oddafélagsins .
Hann hafði mikinn áhuga á Oddastað á Rangárvöllum , sögu hans og því að efla fræði og náttúruvísindi þar í héraði .
Baráttuandi hans var mikill og hafði hann hvetjandi áhrif á alla sem með honum störfuðu .
Það var mér heiður að hafa fengið tækifæri til að starfa með honum í stjórn félagsins og fá að njóta fróðleiks hans , sem var mikill og fjölbreyttur .
Mun Oddafélagið alltaf búa að hugmyndum hans en síðasta vor lagði hann félaginu í té ítarlegar hugmyndir að uppbyggingu Sæmundarstofu í Odda .
Bið ég að þær megi með tímanum ná fram að ganga .
Fjölskyldu hans flyt ég samúðarkveðjur og bið henni Guðs blessunar á erfiðum tímum .
Guðbjörg Arnardóttir , Odda á Rangárvöllum .
Ég kynntist Freysteini Sigurðssyni haustið 1976 , við unnum saman á jarðkönnunardeild Orkustofnunar .
Viðfangsefnin voru einkum tengd vatnafari og neysluvatnsmálum .
Alla tíð síðan höfum við verið samstarfsmenn og borið saman bækur okkar jafnvel þótt við værum ekki lengur á sömu stofnun .
Freysteinn fór fremstur í flokki þeirra vísindamanna sem lögðu stund á íslenska vatnajarðfræði .
Hugðarefnin voru grunnvatn og lindir , uppruni vatnsins , rennslisleiðir neðanjarðar , magn og efnainnihald .
Enginn þekkti betur grundvallarlögmál þessara fræða , hvers kyns reikniformúlur léku honum á tungu .
Hann var stærðfræðihaus og leysti hin snúnustu dæmi með undrahraða .
Enn klárari var hann þó í efnafræðinni og þeim hvörfum sem eiga sér stað milli vatns og bergs .
Hann lét greina sýni úr lindum og borholum víðsvegar .
Á grundvelli þess gagnasafns gerði hann merkileg kort sem sýna efnagildi í grunnvatnsstraumum landsins .
Freysteinn var jafnan með mælitæki sín innan seilingar , vatnshitamæli , leiðnimæli , pH-mæli o.fl. Eitt sumarið fór hann vítt um land til rannsókna og ráðgjafar .
Þá mældi hann í leiðinni hitann í kaffinu sem hann fékk í sjoppum og veitingahúsum .
Niðurstaða var að kaffihiti á hverjum stað væri í öfugu hlutfalli við jarðhitastigulinn , heitast var það í Neskaupstað en kaldast í Hveragerði .
Með öðrum orðum var kaffið því kaldara sem meiri jarðhiti var á svæðinu .
Freysteinn var óvenjulegur maður og ógleymanlegur .
Hann var ekki einasta jarðfróður og staðfróður , hann var einnig afburða sögufróður og gat sett fyrirvaralaust á heilu fyrirlestrana um höfund Njálu , sögu Prússa , Habsborgaraættina , þjóðflutningana miklu og síðast en ekki síst Herúla og þátt þeirra í landnámi Íslands .
Hann var einnig afbragðs hagyrðingur og ótrúlega snöggur að kasta fram kviðlingum og botna vísur .
Aðaleinkenni skáldskaparins var flím og glettni .
Þó gat hann einnig sett sig í ljóðrænar og rómantískar stellingar , einkum í náttúrulýsingum , og hafði þá mikið vænghaf .
Hann samdi fjölmörg gamankvæði og afmælisbragi sem hann kvað á mannfundum enda var hann tónvís og hafði hljómfagra bassarödd .
Eitt sinn þurftum við að bíða eftir flugi á Egilsstöðum og notuðum tímann til að aka hringinn inn fyrir Lagarfljót .
Þá orti Freysteinn ljóð um hvern bæ jafnóðum og við fórum hjá og ef langt var á milli bæja skaut hann inn vísum um það sem fyrir augu bar við veginn .
Þarna varð til á skömmum tíma 60 erinda mergjaður ljóðabálkur , sem nú er allur gleymdur því enginn skrifaði neitt niður – enda var ekki um fagurbókmenntir að ræða .
Við trúðum ekki á sömu guði en náðum þó vel saman í dýrkun okkar á heilagri Barböru , verndardýrlingi jarðfræðinga .
Samkomurnar sem haldnar voru undir stjórn hans , sem næst Barbörumessu ár hvert , voru óborganlegar .
Nú er skarð fyrir skildi í söfnuðinum og auðséð að það verður ekki fyllt .
Freysteinn Sigurðsson var áhrifavaldur í lífi mínu og ég á honum margar eftirminnilegar og gefandi samverustundir að þakka .
Með honum er genginn litríkasti persónuleiki sem ég hef kynnst .
Árni Hjartarson .
Freysteinn Sigurðsson jarðfræðingur er látinn .
Leiðir okkar Freysteins lágu saman fyrst þegar við störfuðum saman í stjórn Félags íslenskra náttúrufræðinga um miðjan níunda áratug síðustu aldar .
Þá var Freysteinn formaður félagsins .
Síðar áttum við margvísleg samskipti .
Það var vatnið sem leiddi okkar saman .
Ég velti fyrir mér lífverum vatnisns og búsvæðum þeirra .
Um gerð og eðli íslenskra vatna var Freysteinn margfróður .
Maður kom því ekki að tómum kofunum þar .
Það var nánast sama um hvað var spurt , Freysteinn hafði svarið .
Það var gott að starfa með Freysteini og hressandi að hitta hann .
Stundum átti hann það til að fara í fornsögurnar til að krydda svörin .
Stundum óttaðist ég að hann kæmi ekki aftur í nútímann , en það brást samt ekki , svarið kom oft kynngimagnað í sögulegum búningi .
Kímnin var sjaldan langt undan .
Við áttum því láni að fagna að fá Freystein með okkur í rannsóknarverkefni til að skoða áhrif gróðurs , einkum skógar , á vatnalíf .
Þar var Freysteinn betri en enginn og innan verkefnisins voru helstu hugðarefni Freysteins samankomin , það að rækta jörðina og svo vatnið og vatnafarið .
Freysteinn var í verkefninu sem andlegur leiðtogi sem nú er sárt saknað .
Síðustu misseri glímdi Freysteinn við sjúkdóm þann sem lagði hann að velli .
Síðast þegar ég hitti hann nú í haust og spurði hvernig gengi voru svörin í anda Freysteins : " Læknarnir eru búnir að gera sitt , ég er að reyna að gera mitt og svo verður Guð almáttugur að sjá um afganginn .
" Freysteini hefur því verið ætlað hlutverk á nýjum vettvangi .
Eflaust eru vötnin mikil á þeim slóðum og betra að hafa þar einhvern fjölkunnugan .
Ég þakka Freysteini góða samfylgd og votta fjölskyldu hans mína dýpstu samúð .
Sigurður Guðjónsson , Veiðimálastofnun .
