Á SÍÐUSTU tveimur mánuðum höfum við horft upp á mestu umbrot í sögu þjóðarinnar frá því snemma í byrjun síðustu aldar .
Fjármálakerfið sem allir höfðu trú á féll með hraða ljóssins og við horfum nú upp á fólk missa aleiguna , vinnuna og æruna .
Ráðamenn þjóðarinnar standa ekki síður ráðþrota frammi fyrir vandanum , að minnsta kosti hafa þeir ekki sýnt það hingað til að þeir valdi honum .
Fólkið sem við kusum til að stýra skútunni er eins og sjálfboðaslökkvilið fornra tíma sem ber hverja fötuna af annarri á hluta eldsins í stað þess að einbeita sér að kjarnanum og vinna sig með föstum og ákveðnum takti að því að ná tökum á bálinu .
Fjárlagafrumvarp þjóðarinnar var lagt fram í breyttri mynd í síðustu viku og er yfirskrift þess – niðurskurðurinn mikli – ekki kannski það farsælasta sem þjóðin þarf á að halda þegar nauðsynlegt er að hjól atvinnulífsins snúist sem aldrei fyrr .
Þetta er ekki tíminn til þess að kreppa að rekstrarumhverfi fyrirtækja og sveitarfélaga heldur er nauðsynlegt að efla það og gera þeim kleift að eiga viðskipti bæði innanlands sem utan .
Það er ekki von til þess að menn fái fé í ríkiskassann ef rekstrarumhverfið er svo ósveigjanlegt að eðlilegum viðskiptum sé svo þröngt sniðinn stakkur að menn ráði ekki við að halda úti því vinnuafli sem til þarf til þess að hjólin snúist með eðlilegum hætti .
En slökkviliðið er bara ekki starfi sínu vaxið og er þetta útspil algjörlega í takt við þau vinnubrögð .
Á þessu ári hefur 5.000 manns verið sagt upp í hópuppsögnum samkvæmt tölum Vinnumálastofnunar .
Mestur hluti þessara uppsagna eða 60% barst í lok október en um 11% í nóvember .
Þá eru ótaldir þeir sem hafa misst starf sitt í uppsögnum sem ekki teljast til hópuppsagna .
En miðað við þær tölur sem gefnar voru upp þann 13. desember síðast liðnum af Vinnumálastofnun þá eru 8.636 manns án atvinnu í dag og stígur sú tala að meðaltali um 200 á degi hverjum .
Áætlað er að allt að 13 þúsund manns verði atvinnulausir 1. febrúar , 2009 það eru 4,95% þeirra sem eru á vinnumarkaði .
Sé hins vegar litið til meðaltalshækkunar þeirrar sem Vinnumálastofnun gefur út um fjölgun atvinnulausra á degi hverjum er nærri lagi að þessi tala verði komin í 15.565 manns 1. febrúar nk. eða 5 , 93% .
Meirihluti allra uppsagna er kominn til af því að verkefnum hefur verið frestað eða þau slegin af með öllu .
Rekstrarumhverfi fyrirtækja og sveitarfélaga hefur aldrei verið erfiðara og hafa a.m.k þau fyrrnefndu gripið til þess ráðs að segja upp hluta starfsmanna sinna og þeir sem eftir sitja hafa þurft að taka á sig allt að 10% launalækkun .
Ráðamenn þjóðarinnar sáu einnig sóma sinn í því að biðja um launalækkun en þeirra laun verða ekki lækkuð nema með lagasetningu .
Sveitarfélögin gáfu út þær yfirlýsingar að ekki væri til fjármagn til þess að standa undir ýmiskonar framkvæmdum , kassarnir væru tómir , og þess vegna yrði að slá þær af .
Viku seinna kom yfirlýsing frá þeim þess efnis að þau væru búin að semja um launahækkanir til starfsmanna sinna .
Næstu daga á eftir bárust yfirlýsingar í þessa veru frá öðrum stéttarfélögum sbr. Samtök starfsmanna fjármálafyrirtækja og eiga sjálfsagt fleiri eftir að feta þann veg .
Það er óumdeilanlegt að samningar voru lausir nú í haust hjá mörgum stéttarfélögum , en eru þetta skilaboðin sem eiga heima í því samfélagi sem við búum í í dag ? Hefði ekki verið framsýnna að byrja á því að semja um frystingu launa a.m.k til næstu tveggja ára til þess að gefa fyrirtækjum og sveitarfélögum ráðrúm til að ná vopnum sínum og halda sjó .
Við sem höfum nú misst lífsviðurværið og höfum ekki að neinu að hverfa skiljum ekki hvernig hægt er að hækka laun á þessum tímapunkti .
Við hefðum tekið því fegins hendi að taka á okkur launalækkun og jafnvel lægra starfshlutfall til þess að hafa fasta vinnu að sækja á degi hverjum .
Þessar ákvarðanir verða ekki réttlættar með neinum hætti og menn ættu að sjá sóma sinn í því að endurskoða þær með tilliti til þeirra breyttu aðstæðna sem við nú búum við .
Ákvarðanir í þessa veru gera ekkert annað en að gera rekstrar-umhverfið enn þrengra en það er nú þegar og má gera því skóna að við þessar aðstæður muni fjöldatölur atvinnulausra hækka enn hraðar en getið er hér að framan .
Á þessum umbrotatímum er mikilvægt að teknar séu markvissar ákvarðanir sem þjóna heildinni en ekki bara sumum hópum hennar .
Ráðamenn verða að fara að horfa á heildarmyndina og einbeita sér að því að ná tökum á bálinu en ekki bara hluta þess .
Þessir sömu menn töluðu um það fyrir nokkrum misserum að þjóðin væri með þeim best menntuðu í heiminum , af hverju nýta menn sér ekki þetta – vel menntaða – fólk til þess að ná tökum á vandanum .
Það færi vel á því að menn gerðu meira , með markvissari hætti – af verkunum skulu menn þekkja þá – en töluðu minna – fæst orð bera minnsta ábyrgð .
Agnes Vala Bryndal er MBA frá HR. 