Börn eru í eðli sínu bæði hugrökk og ráðagóð .
Eitt slíkt barn birtist í þætti Jays Lenos á dögunum .
Jack Witherspoon er átta ára gamall og barðist við hvítblæði þegar hann fékk áhuga á matreiðslu .
Þessi knái piltur sagði Leno að hann hefði verið orðinn þreyttur á að horfa á teiknimyndir og vera í tölvuleikjum og hefði viljað gera eitthvað skemmtilegt .
Hann sneri sér að matreiðslu og er nú að skrifa matreiðslubók .
Hann var kátur og glaður í þættinum , alveg eins og börnum er eðlislægt .
Það er bara þegar við verðum fullorðin sem okkur finnst sjálfsagt og eðlilegt að gleyma gleðinni og köllum það þroska .
Svona fer nú illa fyrir okkur með aldrinum .
Það er ákaflega margt í fari barna sem er aðdáunarvert eins og kom svo berlega í ljós í þessu stutta innskoti í þætti Jays Lenos .
Lítill drengur sem gekk í gegnum erfiða baráttu gafst ekki upp heldur fann sér uppbyggilegt starf .
Samkvæmt því sem fram kom í þættinum er hann að vinna baráttuna við hvítblæðið .
Alls staðar finnast hetjur og þær þurfa alls ekki að vera hávaxnar eða líkamlega sterkar .
Stundum nægir alveg fullkomlega að hafa fallega sál og sterkan vilja .
Kolbrún Bergþórsdóttir 