Robert Wade , hagfræðingur og prófessor við London School of Economics , virðist hafa lagt sig fram um að kynna sér íslenskt efnahags- og bankalíf á undanförnum árum .
Hann hefur blandað sér með áberandi hætti í þjóðfélagsumræðuna í þessari viku .
Hann var einn frummælenda á borgarafundi í Háskólabíói sl. mánudagskvöld og sama kvöld var hann í einkar áhugaverðu viðtali í Kastljósi Sjónvarpsins við Þóru Arnórsdóttur .
Wade er ekki að tjá sig í fyrsta sinn um íslenskt efnahagslíf um þessar mundir , síður en svo .
Hann spáði efnahagskreppu hér á landi þegar í ágúst 2007 og byggði þann spádóm sinn á því sem hann hafði séð , þegar hann stúderaði ástandið í Austur-Asíu á árunum 1995-1997 , þegar efnahagslíf þess heimshluta hrundi í bókstaflegri merkingu og hann kveðst hafa talið sig sjá sláandi margt líkt með Íslandi árið 2007 og Austur-Asíu tíu árum áður .
Wade var afskrifaður hér á landi sem svartagallsspámaður , sem þekkti ekkert til Íslands og íslenskra aðstæðna .
Það voru afskaplega fáir sem tóku hans svörtu spá alvarlega , hvað þá að þeir sem réðu ferðinni í viðskiptalífi og stjórnmálum brygðust við spá hans með einum eða öðrum hætti .
Honum var einfaldlega svarað fullum hálsi á þann veg , að hann vissi nú ekki mikið um hvað hann væri að tala .
Kannski við hefðum átt að stilla okkur aðeins í hrokanum og sjálfbirgingshættinum og leggja við hlustir , þegar Wade réð okkur heilt .
Kannski væri staða okkar í dag allt önnur og betri ef tekið hefði verið mark á varnaðarorðum hans fyrir einu og hálfu ári .
Kannski að fulltrúar forsætis- og viðskiptaráðuneytis hafi lagt við hlustir og jafnvel fræðst eitthvað af Wade á fundi þeirra með honum á miðvikudag .
Wade sagði á mánudag , að búast mætti við nýrri efnahagslegri dýfu í vor , svipaðri og varð í september þegar bandaríski seðlabankinn ákvað að koma ekki í veg fyrir gjaldþrot fjárfestingarbankans Lehman Brothers .
Því miður bendir flest til þess að Wade muni í þessum efnum einnig reynast sannspár , sem þýðir fyrir okkur að botninum er hvergi nærri náð .
Mér þóttu orð Wade í Kastljósinu um Fjármálaeftirlitið og Seðlabankann einkar athygliverð : " Það er ekki bara regluverkið sem slíkt sem skiptir máli .
Miklu frekar hvernig reglunum er hrint í framkvæmd eða ekki .
Það er alveg ljóst , af því að dæma sem ég veit um íslenskar aðstæður , að Seðlabankinn og Fjármálaeftirlitið , sama hvað reglum þeirra leið , komu ekki böndum á fjármálakerfið .
Þvert á móti þá er alveg ljóst að Fjármálaeftirlitið hegðaði sér á marga vegu eins og það væri í sama liði og bankamennirnir .
Það hjálpaði bönkunum að stunda viðskipti , frekar en setja reglur um þá .
Með öðrum orðum : Það virðist hafa verið nær alltaf svo að Fjármálaeftirlitið hafi verið fangi stofnana sem það átti að setja reglur um .
" Þetta er vægast sagt áhugaverð kenning hjá prófessornum og mikið hljómar hún nú trúverðug , svona eftir á að hyggja , ekki satt ? Voru þeir ekki hreint ótrúlega slappir í sínu svokallaða eftirlitshlutverki , Jónas Fr .
Jónsson , forstjóri Fjármálaeftirlitsins , og hans starfsmenn allir ? Létu þeir ekki bara reka á reiðanum , þrátt fyrir ýmis hættumerki og teikn á lofti , undir formerkjum þess að allt hlyti þetta nú að bjargast einhvern veginn ? Svo er nú alltaf skemmtilegra að vera með sterku köllunum í liði , ekki satt ? Miklu skemmtilegra heldur en að vera embættismaður á lúsarlaunum að berja á ofurlaunagaurunum , eða hvað ? Ég hallast að því , eins og svo oft áður , að glöggt sé gests augað .
Ég held að auga prófessors Wade sé afar glöggt þótt það sé örugglega ekki óskeikult og við eigum að færa okkur hans sjón og sýn í nyt , á þann veg að hans ráð verði okkar vegvísir upp úr holunni , þannig að við förum að sjá eitthvað annað en aur og drullu .
Þrátt fyrir þetta álit mitt á Robert Wade , get ég ekki látið hjá líða að gagnrýna hann fyrir lágkúru á borgarafundinum í Háskólabíói á mánudagskvöld , sem ég heyrði ekki fyrr en í sjónvarpinu á miðvikudagskvöld .
Hann missti sig í gleðinni yfir undirtektum áheyrenda og lagðist svo lágt að ráðleggja íslenskum stjórnvöldum að senda seðlabankastjóra sem sendiherra til óþekktrar eyju .
Og Wade varð svo sannarlega ekki fyrir vonbrigðum , því " lýðurinn " trylltist af kæti .
Er svona málflutningur sæmandi prófessor við London School of Economics ? Hafði þessi ómerkilegi popúlismi prófessorsins kannski eitthvað með það að gera , að kærasta hans , Sigurbjörg Sigurgeirsdóttir , stjórnsýslufræðingur , annar frummælandi á sama borgarafundi , á harma að hefna gagnvart stjórnvöldum og hefur líklega hvíslað í eyra hans af koddanum einni eiturpillu eða svo ? ! agnes@mbl.is 