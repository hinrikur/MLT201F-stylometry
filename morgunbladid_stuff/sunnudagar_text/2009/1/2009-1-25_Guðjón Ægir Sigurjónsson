Guðjón Ægir Sigurjónsson fæddist á Selfossi 4. janúar 1971 .
Hann lést í umferðarslysi 5. janúar síðastliðinn og fór útför hans fram frá Selfosskirkju 16. janúar .
Deyr fé , deyja frændur , deyr sjálfur ið sama ; en orðstír deyr aldregi , hveim er sér góðan getur .
( Úr Hávamálum .
) Fallin er frá í blóma lífsins , eftir hörmulegt umferðarslys , vinur okkar og starfsfélagi til margra ára , Guðjón Ægir Sigurjónsson hrl. Skammdegið er erfiður tími á Íslandi , og því miður tekur það sinn toll í slysum sem kenna má um myrkri og kulda .
Engin orð fá lýst þeim harmi sem við erum slegin vegna þessa hræðilega slyss .
Guðjón kom til starfa hjá Lögmönnum Suðurlandi árið 1997 , þá nýútskrifaður lögfræðingur .
Hann starfaði hér með okkur sem fulltrúi allt til ársins 2000 er hann stofnsetti sína eigin lögfræðistofu hér á Selfossi ásamt félaga sínum Óskari Sigurðssyni hrl. Guðjón var góður lögfræðingur , ljúfmenni og sanngjarn , en gat þó verið fastur fyrir , fyrir hönd umbjóðanda síns , ef því var að skipta .
Hann var vel liðtækur á öllum sviðum lögfræði , en sinnti þó opinberum málum allmikið auk skiptastjórnar og margs konar einkamála .
Þá rak hann einnig fasteignasölu ásamt Óskari , og sinnti Guðjón henni verulega .
Var almannarómur að þar hefði hann verið afskaplega farsæll í starfi og haft lag á að leysa hvers manns vanda .
Guðjón tók virkan þátt í félagsmálum á Selfossi og starfaði að bæjar- og landsmálum innan Samfylkingarinnar um árabil , og tók m.a. sæti á Alþingi sem varamaður .
Hann var einnig mjög virkur innan Umf .
Selfoss , og starfaði m.a. ötullega að starfi yngri flokka , einkum knattspyrnudeildarinnar .
Er því ljóst að nú er skarð fyrir skildi í þessum efnum hér í bæ .
Hvarvetna þar sem Guðjón kom og starfaði var hann þekktur fyrir ljúfmennsku , ósérhlífni og heiðarleika .
Hann skilur því eftir sig góðan orðstír sem aldrei deyr , svo sem í Hávamálum greinir .
Eftirlifandi eiginkonu , börnum og öðrum aðstandendum vottum við okkar dýpstu samúð .
Samstarfsmenn og félagar í lögmannastétt á Selfossi , Ólafur Björnsson , Sigurður Sigurjónsson , Torfi Ragnar Sigurðsson , Ágúst Stefánsson , Sigurður Jónsson og Jón G. Valgeirsson .
Síðustu dagar hafa verið erfiðir hér á Selfossi sem víðar , þar sem ungum manni í blóma lífsins er kippt burt fyrirvaralaust frá eiginkonu , börnum , aðstandendum sem og frá samfélaginu öllu .
Eftir stendur okkar litla samfélag hnípið og slegið vegna þessa atburðar og fær ekki skilið þau örlög er þarna ráða .
En við sem eftir stöndum minnumst góðs félaga sem hefur gefið samfélaginu mikið á ekki lengri ævi og fyrir það ber að þakka .
Hlaupasamfélagið hér á Selfossi sem á landinu öllu er harmi slegið yfir þessu sviplega fráfalli góðs félaga , hlaupafélaga , er var í upphafi nýs árs byrjaður að leggja grunn að nýjum sigrum og landvinningum .
Guðjón Ægir var einn af þeim einstaklingum er lagði ótrauður á brattann og gafst aldrei upp .
Það er okkur sem eftir stöndum mikil hvatning hverju hann fékk áorkað með elju sinni og dugnaði .
Guðjón Ægir lagði stund á langhlaup hin síðari ár , m.a. með það metnaðarfulla markmið að hlaupa öll fimm stærstu maraþonhlaup heimsins .
Hann var þegar búinn að hlaupa New York- og London-maraþonið og stefndi á að ljúka Berlín , Boston og Chicago á næstu árum .
Ef honum hefði auðnast lengra líf er ég ekki í vafa um að hann hefði rutt brautina fyrir okkur hin , sem sagt að þetta væri hægt með þrautseigju og dugnaði .
Um leið og góður félagi er kvaddur votta ég Þórdísi , Hirti Léó , Hörpu Líf og öllum ættingjum mína dýpstu samúð .
Ég veit að hugur alls hlaupasamfélagsins er með ykkur á þessum erfiða tíma .
Megi góður guð gefa ykkur styrk og blessun .
Sigmundur Stefánsson .
Einn af bestu sonum Selfoss , Guðjón Ægir Sigurjónsson vinur minn , er látinn .
Allt hefur breyst í einni svipan og verður aldrei aftur eins .
Hvílíkt óréttlæti , sorg og reiði .
Af hverju er lífið stundum svona grimmt og óréttlátt ? Af hverju hverfur af sjónarsviðinu maður sem hefur allt það til að bera sem prýtt getur eina manneskju ? Hann var í lítillæti og hógværð hjartahlýr og skynsamur , einstakur fjölskyldufaðir og fyrirmynd félaga og vina .
Guðjón Ægir var slík lifandi fyrirmynd .
Þegar að því kemur að draga fram kosti Guðjóns Ægis skortir nægilega sterk mannleg orð til að segja það sem segja þarf .
Guðjón Ægir var okkur sönn fyrirmynd í öllu og við munum minnast göfgi hans , réttlætiskenndar , hreinlyndis , elskusemi , góðmennsku og dygða .
Ef lýsa ætti Guðjóni Ægi að öðru leyti mætti segja að hann hafi verið afskaplega réttsýnn og einlægur mannasættir , vinsæll og vinmargur , virtur , ráðagóður , einstakur fjölskyldumaður , sannur Selfyssingur , kröftugur stuðningsmaður sinna manna í íþróttum , fjallamaður og fjórhjólagarpur .
Guðjón Ægir var mikill fjölskyldumaður og góður faðir .
Hann sinnti börnum sínum mjög vel og var þeim dýrmæt fyrirmynd .
Guðjón Ægir var afkastamikill félagsmálamaður og hvarvetna virkur .
Lögmannsstarfinu sinnti hann af alúð og ljúfmennsku .
Þótt störfin tækju oft mikinn tíma gætti hann þess að gefa fjölskyldunni sinni tíma ef nokkur kostur var .
Hann sat m.a. í nefndum og ráðum á vegum knattspyrnudeildarinnar , fyrir sveitarfélagið og Samfylkinguna .
Árgangar ' 71 og ' 72 voru samrýndir og öflugir árgangar í knattspyrnu á Selfossi undir öflugri stjórn Gylfa Þ. Gíslasonar .
Þar var Guðjón í lykilhlutverki sem markvörður .
Við vorum lengst af samtíða í skólum , vorum ásamt vini okkar Björgvini , nú ráðherra , í framvarðarsveit ungra jafnaðarmanna og gengum í framhaldi af því í Alþýðuflokkinn , seinna Samfylkinguna .
Guðjón var virkur maraþonhlaupari .
Hann lagði ekki bara áherslu á að hlaupa til að halda líkamanum hraustum heldur líka til að eiga orkuforða vegna erilsamra og margbreytilegra starfa en líka til að eiga inni fyrir góðum mat og skemmtun með vinum .
Ég mun hugsa til Guðjóns Ægis þegar flautað verður til leiks hjá okkur Selfyssingum og Liverpoolmönnum .
Megi minningin um styrk hans beina leikmönnum þessara liða til gæfu og gengis í lengd og bráð .
Elskulega fjölskylda , Þórdís , Hjörtur Leó og Harpa Hlíf .
Svo mikið höfum við misst að engin orð geta lýst djúpum harmi okkar allra .
Okkur þótti öllum svo óendanlega vænt um Guðjón Ægi .
Dauði hans er okkur öllum harmdauði .
Sorgin sker svo djúpt í sálina að seint verður hægt að sættast til fulls við orðinn hlut .
Nú verðum við að læra að lifa með sorginni .
Skynsamlegir valkostir eru ekki fleiri .
Sorgin mun smám saman þroska okkur , veita okkur innsýn inn í þá óumflýjanlegu staðreynd að sumu fær maður breytt , öðru alls ekki .
Við skulum sameinast um að gera minninguna um góðan dreng að lifandi fordæmi í lífi okkar allra .
Elvar Gunnarsson .
Í dag kveðjum við góðan mann : Guðjón Ægi .
Gaui naut lífsins , enda var mottóið hans " lífið er núna " og hann fór eftir því .
Þessi lífsgleði smitaðist til þeirra sem umgengust Gauja og oft var hann drifkraftur í ferðum og framkvæmdum .
Þórunn kynntist Gauja þegar hann og Þórdís fóru að draga sig saman fyrir meira en 20 árum , þá unglingar að aldri .
Eftir að Halli bættist í hópinn urðu samverustundirnar margar og oft í góðra vina hópi .
Þegar hugsað er til Gauja og Þórdísar er óhætt að fullyrða að orðið sálufélagar fær dýpri merkingu .
Frá fyrstu tíð voru þau samhent , hvort sem var innan heimilis eða í frístundum .
Hjörtur Leó og Harpa Hlíf voru þeim miklir gleðigjafar og eins og í öðrum verkum voru hjónin samstillt í að vera vakandi fyrir velferð þeirra og hamingju .
Gaui var mikill vinur barnanna sinna , ekki síður en uppalandi þeirra .
Margs er að minnast .
Þegar við fluttum í okkar fyrstu íbúð bauð Gaui strax fram aðstoð sína og málaði íbúðina hátt og lágt .
Samverustundirnar þar urðu margar og minnisstæðar , hvort sem var í rólegheitum eða gleðskap .
Þá voru Gaui og Þórunn samtíða í Háskóla Íslands og dormuðu hlið við hlið í rútunni frá Selfossi til Reykjavíkur á morgnana .
Oftar en ekki var Gaui svo afslappaður að Þórunn þurfti að hnippa í hann svo hann svæfi ekki af sér stoppistöðina .
Þá áttu Gaui og Þórdís til að bregða á leik , eins og með spurningakeppni í góðra vina hópi og svo rifjast upp að þau dönsuðu ásamt Halla í kringum jólatréð á heimili okkar einhver jólin .
Útilegur voru nokkrar og allar minnisstæðar , eins og þegar veðrið setti strik í reikninginn á Kirkjubæjarklaustri og við vinirnir nánast stöfluðum okkur í eitt tjald í hífandi roki um miðja nótt .
Margar stundir áttu eiginmenn og unnustar saumaklúbbskvenna saman og þá var stórkarlalegur húmor oft ríkjandi .
Þar hló Gaui oft manna hæst með sínum bjarta og smitandi hlátri .
Hér standa veiðiferðirnar án efa upp úr og ylja Halla um hjartarætur .
Félagarnir voru misjafnlega fengsælir , enda skipti aflinn ekki öllu máli heldur félagsskapurinn og útiveran .
Í þessum ferðum var margt brallað sem rifjað er upp í hálfkveðnum vísum en jafnan við mikil hlátrasköll .
Þá var stundum hist til að horfa á enska boltann í beinni útsendingu .
Fótboltinn skipaði stóran sess hjá Gauja en að Halla mati var hans eini löstur að halda með Liverpool .
Ekki þurfti alltaf að hafa mikið við og með því besta sem Gaui vissi var góður matur og drykkur í góðra vina hópi .
Gaui var ráðagóður og traustur okkur vinum sínum og raunar öllum sem til hans leituðu .
Hann var mikill húmoristi , uppátækjasamur , skemmtilega hrekkjóttur og alltaf glaður en fyrst og fremst var hann fjölskyldumaður .
Þetta eru gullin í annars ríkulegum minningasjóði okkar hjóna um Gauja sem frábæran vin sem við syrgjum sárt .
Elsku Þórdís , Hjörtur Leó , Harpa Hlíf , foreldrar og aðrir aðstandendur – við vottum ykkur dýpstu samúð og biðjum fyrir ykkur .
Megi Guð styrkja ykkur í sorginni .
Hallgrímur og Þórunn Jóna .
Mánudagurinn 5. janúar sl. gleymist mér aldrei .
Dagurinn sem ég fékk þær fréttir að bernskuvinur minn , hann Gaui , hefði lent í hörmulegu slysi , og að hann væri dáinn .
Tíminn stendur í stað , maður er illilega minntur á hve lífið er hverfult , minningarnar hrannast upp , minningar sem maður gefur sér ekki tíma til að grúska í dagsdaglega .
Allt í einu hefur maður nægan tíma til að rifja upp og svo endalausan tíma að maður spáir ekki einu sinni í hann .
Ég bíð reyndar ennþá eftir því að einhver komi og pikki í mig og segi við mig að þetta sé allt einhver heljarinnar misskilningur .
Að þetta hafi einfaldlega ekki gerst .
Óhætt er að segja að við höfum þekkst alla tíð .
Foreldrar okkar miklir vinir , frumbyggjar í Stekkholtinu og húsin okkar hlið við hlið .
Þú árinu yngri en ég og við alla tíð svo miklir og góðir vinir , alveg frá því að ég man fyrst eftir mér .
Þú svo óskaplega umburðarlyndur gagnvart öllum þessum stelpuleikjum og lést þig hafa það að taka þátt í þeim , eins og ekkert væri eðlilegra .
Við saman í því að tæta upp nýgróðursetta túlípana og gerandi garðvinnu foreldra okkar að engu .
Við spilandi dúett á blokkflauturnar okkar , við mismiklar undirtektir viðstaddra , einhvern tíma meira að segja opinberlega .
Sá ferill okkar , varð reyndar mun styttri en við höfðum sjálf vonað .
Ég minnist þess líka þegar við ákváðum , þá reyndar mjög ung , að búa saman í framtíðinni , en hvorugt okkar ætlaði að fara að heiman .
Niðurstaðan var því sú að tengja húsin okkar saman með nýju húsi og þar ætluðum við að búa .
Af mörgu er að taka og strax í upphafi kom í ljós hvern mann þú hafðir að geyma .
Alltaf svo glaður og jákvæður , mikill vinur vina þinna og allir voru jafnir í þínum augum .
Þú varst einstaklega mikill fjölskyldumaður , og þess vegna er missir fjölskyldu þinnar og barna svo miklu sárari .
Eitt er víst , að við sem urðum þeirrar gæfu aðnjótandi að fá að kynnast þér erum svo miklu ríkari fyrir vikið og það hefur gert okkur að betri manneskjum .
Elsku Þórdís , Hjörtur Leó og Harpa Hlíf .
Sigurjón , Pálína , Beggi , Gylfi , Dísa , Þórður , Árni og fjölskyldur .
Missir ykkar er mikill og sorgin yfirþyrmandi .
Guð gefi ykkur styrk á þessum erfiðu tímum .
Minningin um yndislegan og einstakan dreng lifir .
Hvíldu í friði , elsku Gaui minn , hittumst síðar .
Anna Margrét Magnúsdóttir .
Þeir eru ófáir sem minnast munu Guðjóns og hans er nú víða sárt saknað .
Gaui var enda prýddur öllum kostum góðs manns og vinar , uppátækjasamur húmoristi , ráðagóður , skarpsýnn , greindur og gegnheill vinur .
Á slíkri stundu leitar hugurinn til ótal samverustunda heimavið eða á ferðalögum vítt og breitt .
Hvarvetna var Gaui hrókur alls fagnaðar .
Hann hafði þá sýn á lífið að það væri " núna " og hann naut þess ávallt til fulls .
Ekki einungis fór hann víða og gerði margt heldur gerði hann líka mikið úr öllu , naut þess að skipuleggja hlutina vel og fann upp á öllu mögulegu til að gera lífið og tilveruna betri og skemmtilegri fyrir sig og alla sem með honum voru .
Eitt af því sem stendur upp úr minningabrotum nú er heimsókn Gauja og Þórdísar til okkar í Noregi á námsárunum .
Þaðan ferðuðumst við með þeim yfir til Danmerkur og áttum ljúfa daga saman í Kaupmannahöfn .
Það var engu líkara en Gauja væri úthlutað fleiri klukkutímum í sólarhringinn en okkur hinum ! Hann virtist koma svo ótrúlega miklu í verk og upplifa margt bæði í leik og starfi .
Samt var rólegt yfir honum , hann naut sín vel meðal vina , var sælkeri á mat og drykk og ávallt brosandi .
Samneyti mitt við Gauja tók svo á sig nýja vídd þegar ég tók að mér formennsku í knattspyrnudeild UMF Selfoss .
Ég komst þá fljótt að því að þar var " Guðjón á bak við tjöldin " ! Þegar kom að því að vinna fyrir knattspyrnudeildina var Gaui fremstur meðal jafningja , ávallt boðinn og búinn , vel tengdur við allt og alla , úrræðagóður og ósérhlífinn .
Það var því eðlilegt fyrir mig að leita til hans við úrlausn ýmissa mála í starfinu kringum boltann .
Í minni formannstíð var Gaui ávallt í forystu meistaraflokksráðs og víst er að hann á verulegan þátt í besta árangri Selfossliðsins til þessa á síðasta ári .
Í þessum störfum sem og öðrum var Gaui fordómalaus og frábær fyrirmynd allra .
Það var því kærkomið að veita Gauja viðurkenningu fyrir frábært starf í þágu deildarinnar á lokahófinu núna í haust .
Nú höfum við öll verið kirfilega minnt á hversu manneskjan má sín í raun lítils .
Á einni örskotsstund er allt breytt , lífið verður aldrei samt og við fáum ekkert að gert .
Á óskiljanlegan hátt er Gauja kippt frá okkur og við stöndum agndofa eftir .
Ekkert mun breiða yfir þennan skelfilega atburð sem varð en á sama tíma erum við þakklát fyrir að hafa fengið að kynnast Gauja og eiga með honum ómetanlegar samverustundir og dýrmæta vináttu .
Við vottum Þórdísi og fjölskyldu hennar og Guðjóns , okkar dýpstu samúð .
Minning þín lifir og " þú ert aldrei einn á ferð ...
" Hermann og Arna .
Við viljum minnast félaga okkar , Guðjóns Ægis , Gauja , með nokkrum orðum .
Við vorum samferða í gegnum lagadeildina um fimm ára skeið , lásum saman á lesstofum Lögbergs og skeggræddum þjóðfélagsmálin , boltann og lögfræðina yfir kaffibolla í félagsherbergi Orators .
Við slíka samveru kynnast menn skjótt og vel og var öllum það ljóst við upphaf náms að í Gauja væri mikla mannkosti að finna .
Hann var jarðbundinn , traustur , vel að sér og þægilegur í öllu samstarfi .
Hann var vinsæll í deildinni , góður húmoristi og ekki spillti að hann var afbragðs knattspyrnumarkvörður sem nýttist vel í kappleikjum í skólanum .
Gaui var Selfyssingur fram í fingurgóma – stoltur af sínum heimabæ og notaði hvert tækifæri til þess að halda merki heimabyggðarinnar hátt á lofti .
Það kom okkur því ekki á óvart að Gaui skyldi síðar verða virkur í félagsstörfum á Selfossi og einn af máttarstólpum þess blómlega samfélags sem þar vex og dafnar .
Skarð hans í bæjarlífinu verður vandfyllt .
Gaui fór strax til starfa við lögmennsku í heimabyggð og stofnaði eigin lögmannsstofu í félagi við Óskar Sigurðsson , góðan vin sinn og annan öðling frá Selfossi , árið 2000 .
Gaui var ekkert að tvínóna við hlutina og var fljótur að afla sér réttinda til lögmennsku .
Hann varð héraðsdómslögmaður árið 1998 og hæstaréttarlögmaður árið 2006 .
Þrátt fyrir ungan aldur hafði hann getið sér gott orð fyrir störf sín og byggt upp öflugt fyrirtæki í félagi við Óskar .
Það var gott að geta tekið upp símann og hringt í Gauja ef upplýsingar vantaði um eitthvað sem sneri að Selfossi og nærsveitum .
Hann vildi hvers manns götu greiða og ávallt var hægt að treysta á lipurð hans , fyrir nú utan hve stutt var í léttleikann .
Vegna mannkosta sinna hafði honum verið treyst fyrir fjölda vandasamra trúnaðarstarfa fyrir einstaklinga , hið opinbera , fyrirtæki og félagasamtök , nú síðast sem bankaráðsmaður í Nýja Glitni .
Við kveðjum góðan félaga og viljum votta Þórdísi , börnum , vinum og vandamönnum dýpstu samúð okkar .
Hugur okkar er hjá ykkur á þessum erfiðu tímum .
Guðjón Ægir Sigurjónsson var lífinu sannur maður og minningin um hann lifir .
Fyrir hönd útskriftarhóps úr lagadeild Háskóla Íslands 1997 .
Martin Eyjólfsson .
