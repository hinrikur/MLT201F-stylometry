VERALDLEGIR hlutir eru ekki ofarlega á óskalista Páls Rósinskrans söngvara yfir gjafir í tilefni 35 ára afmælisins í dag .
Helst vill hann ást og kærleik , eins og hann orðar það , en íslenskir ullarsokkar koma þó til greina og þá gjarnan til þess að styrkja innlenda framleiðslu .
Á yngri árum þótti honum mest gaman af því að fá leikfangabíla .
Daginn vill hann helst hafa bara fyrir sig og konuna .
" Hana langaði til þess að halda veislu en ég vil hafa þetta kósí .
Ég hélt stóra veislu þegar ég varð þrítugur .
Það komu 150 manns og hljómsveit spilaði fyrir dansi .
Það var góður matur á borðum , villibráð og alls konar réttir , " segir Páll sem sjálfur veiðir sér stundum til matar .
Hann vonast til þess að fá góðan mat í dag en hefur ekki ákveðið hvort hann borði heima eða að heiman .
" Kannski konan komi manni á óvart .
" Að sögn Páls er alltaf eitthvað um að vera hjá honum í tónlistarbransanum en hann söng í gærkvöld lag eftir Einar Val Scheving í Söngvakeppni Sjónvarpsins .
" Þetta var ættjarðarsöngur , " segir Páll sem gjarnan vill bregða sér í íslenska ullarsokka í kjölfarið .
ingibjorg@mbl.is 