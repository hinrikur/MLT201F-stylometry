Morgunblaðið mun næstu tólf daga birta ýtarlega fréttaskýringu um Ísland og Evrópusambandið .
Bæði verður fjallað um Evrópusambandið almennt út frá sögu þess og sáttmálum og um mögulega aðild Íslands að sambandinu , kosti hennar og galla .
Þá verður sérstök umfjöllun um reynslu Finnlands af aðildinni að ESB og upptöku evrunnar .
Þrír blaðamenn Morgunblaðsins hafa unnið að gagnaöflun fyrir þennan greinaflokk undanfarnar vikur , þeir Pétur Blöndal , Rúnar Pálmason og Baldur Arnarson .
Þeir hafa meðal annars rætt við forystumenn Evrópusambandsins í Brussel og fulltrúa ýmissa aðildarríkja ESB , auk fjölda innlendra sérfræðinga .
Markmið Morgunblaðsins með þessari umfjöllun er að koma á framfæri við lesendur sína upplýsingum um eitt stærsta viðfangsefni íslenzkra stjórnmála um þessar mundir og auðvelda þeim að mynda sér skoðun á því .
Skoðanakannanir sýna að margir hafa ekki gert upp hug sinn varðandi aðild Íslands að ESB .
Blaðið mun leitast við að draga fram sem flestar hliðar á málum og gera andstæðum sjónarmiðum góð skil .
Eðli málsins samkvæmt mun þó alltaf vanta eitthvað upp á í jafnumfangsmiklu og flóknu máli .
Sömuleiðis munu lesendur vafalaust hafa mismunandi skoðanir á efnistökum í svo viðkvæmu pólitísku deilumáli .
Morgunblaðið leggur því ríka áherzlu á að auðvelda lesendum sínum að koma á framfæri eigin sjónarmiðum og athugasemdum við umfjöllun blaðsins .
Jafnóðum og greinar blaðamannanna birtast í Morgunblaðinu næstu daga mun byggjast upp sérvefur á vef blaðsins , mbl.is , þar sem greinarnar verða birtar , auk ítarefnis , skýringarmynda , sjónvarpsviðtala sem blaðamennirnir hafa tekið við viðmælendur sína og tengla á áhugavert efni um Evrópusambandið , svo eitthvað sé nefnt .
Síðast en ekki sízt mun vefurinn verða öflugur umræðuvettvangur .
Þar geta lesendur sett inn eigin greinar um Ísland og Evrópusambandið og bloggað um fréttir og greinar .
Morgunblaðið hvetur alla lesendur sína til að taka virkan þátt í þessum umræðum .
Ritstjórn blaðsins hefur þegar sent stjórnmálaflokkunum , samtökum með og á móti aðild að ESB , hagsmunasamtökum á vinnumarkaði og háskólum hvatningu um að sérfræðingar þeirra um Evrópumál leggi orð í belg á vefnum .
Vefurinn mun svo lifa áfram og verða gagnabanki og umræðuvettvangur um Ísland og Evrópusambandið .
Morgunblaðið vonast með þessu framtaki til að geta varpað nokkru ljósi á mál , sem er hvorki hægt að mála svart né hvítt .
Margvísleg rök eru með því að Ísland gangi í ESB , mörg rök eru líka á móti .
Upplýst umræða er forsenda þess að Íslendingar geti myndað sér skoðun á þessu stóra máli .
