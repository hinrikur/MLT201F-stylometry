Öfl í Sjálfstæðisflokknum hamast nú sem mest þau mega gegn því að flokkurinn horfi jákvæðum augum til aðildar Íslands að Evrópusambandinu .
Nýlega kom Birgir Ármannsson , þingmaður Sjálfstæðisflokksins , fram í kvöldfréttatíma sjónvarps og tilkynnti að Samfylkingin væri að kúga Sjálfstæðisflokkinn til að halla sér að Evrópusambandinu .
Auðvitað eru þessi orð þingmannsins bragð í áætlun Evrópusambandsandstæðinga Sjálfstæðisflokksins sem vilja telja flokksmönnum trú um að aðild sé ekki álitlegur kostur fyrir Íslendinga .
Þess vegna gólar ákveðinn harðlínuhópur innan Sjálfstæðisflokksins píslarvættislega um þvinganir Samfylkingar .
Það er svo miklu þægilegra en að viðurkenna að sterk öfl innan Sjálfstæðisflokksins krefjast Evrópuumræðu .
Meðal þeirra fjölmörgu sem kalla á þá umræðu innan Sjálfstæðisflokksins eru áhrifamenn í atvinnulífinu , hagfræðingar og fjölmargir aðrir mætir og framsýnir einstaklingar sem gera sér fulla grein fyrir því að aðild Íslands að Evrópusambandinu er brýnt hagsmunamál fyrir land og þjóð .
Nú tjalda andstæðingar Evrópusambandsins innan Sjálfstæðisflokksins öllu til og kalla sína menn fram á svið hvern af öðrum til að vara flokksmenn við hættunni sem þeir telja aðild kalla yfir þjóðina .
Meira að segja Styrmir Gunnarsson , sem á of löngum ritstjóraferli tók pólitík iðulega fram yfir blaðamennsku , er orðinn bloggari / fréttaskýrandi á sérstakri netsíðu sem harðlínumennirnir og Evrópusambandsandstæðingarnir innan flokksins halda úti .
Styrmir hefur skrifað þar afar sérkennilegar greinar um andstöðu sína .
Í einni þeirra segir hann að forysta Sjálfstæðisflokksins sé að halda ríkisstjórninni saman með því að flýta innanflokksumræðu um Evrópusambandið .
" Vill Sjálfstæðisflokkurinn fórna hverju sem er fyrir samstarf við Samfylkingu í ríkisstjórn ? " spyr Styrmir .
Ritstjórinn fyrrverandi kýs að afneita stöðunni í flokknum sem hann þjónustaði svo dyggilega í áratugi í nafni Morgunblaðsins .
En hann er ekki einn um það innan flokksins að afneita staðreyndum .
Stundum vilja menn bara sjá það sem þeim er þóknanlegt og litla harðlínuklíkan innan Sjálfstæðisflokksins hefur einstakt lag á því að horfa einungis í þá átt sem henni hugnast .
Staðreyndin er sú að Sjálfstæðisflokkurinn er klofinn í afstöðu til Evrópusambandsins .
Ef flokkurinn skynjar ekki kall tímans um nýjan gjaldmiðil og mikilvægi bandalags við þjóðir Evrópu munu stuðningsmenn hans leita á önnur mið og um leið mun krötum í Samfylkingunni fjölga .
Sjálfstæðisflokkurinn mun verða fremur fámennur og aumkunarverður flokkur harðlínumanna sem kusu að loka sig af frá umheiminum .
Vissulega dapurlegt en verri hlutir hafa gerst í pólitík .
kolbrun@mbl.is Kolbrún Bergþórsdóttir 