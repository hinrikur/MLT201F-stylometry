Sigrún Sigtryggsdóttir fæddist á Skeiði í Svarfaðardal 2. ágúst 1913 .
Hún lést á Heilbrigðisstofnuninni á Hvammstanga 8. janúar síðastliðinn og fór útför hennar fram frá Akureyrarkirkju 16. janúar .
Í dag kveðjum við kæra frænku okkar , sem fjölskyldan okkar kallaði oft " Diddu prjónafrænku " .
Hún var sannkallaður listamaður þegar kom að hannyrðum og afköst hennar mikil .
Erum við vissar um að allir hennar afkomendur og vandamenn eiga einhverja flík eftir hana sem yljar þeim bæði á líkama og um hjartarætur .
Didda var sérstaklega hjartahlý , skrafhreifin og glaðleg kona .
Alltaf stutt í hláturinn þrátt fyrir að lífið væri henni ekki alltaf dans á rósum .
Í minningunni var alltaf svo yndislegt að heimsækja hana og Begga heitinn á Laugargötunni á Akureyri .
Fallegt heimili með öllum gömlu mununum og myndunum sem var svo gaman að skoða .
Hún kunni svo sannarlega að taka á móti gestum , dýrindisréttir hristir fram úr erminni úr ósköp venjulegu hráefni svo sem súrmjólkin með stökkum sykurgljáðum franskbrauðsteningum og hrísgrjónagrauturinn með sveskjum í viðbót við rúsínurnar , sannkallað lostæti .
Sendum öllum aðstandendum innilegar samúðarkveðjur .
Guð blessi minningu Diddu .
Halla og Helga Harðardætur .
Að morgni 8. janúar tók ég saman nokkur pör af fallega handprjónuðum leistum og setti í þvott áður en ég fór til vinnu .
Sama morgun hringdi mamma í mig og færði mér þær fréttir að systir hennar hefði látist þá um nóttina .
Didda prjónafrænka , eins og elsta dóttir mín byrjaði að kalla hana þegar hún var lítil , prjónaði leistana sem fóru í þvott þennan morgun .
Það voru mörg heimili innan fjölskyldunnar sem fengu reglulega sendingar af leistum , vettlingum , peysum og öðru fallegu handverki eftir hana .
Didda átti langt og gott líf , en hún var svo lánsöm að fá að lifa í nærri heila öld .
Ég á ótal ljúfar minningar henni tengdar og allar eru þær hlýjar og notalegar .
Það var alltaf tilhlökkunarefni að heimsækja Diddu og Begga þegar hann var á lífi , hvort sem það var í Laugargötunni á Akureyri eða öðrum stöðum sem hún bjó á um ævina .
Didda fór ekki varhluta af sorginni frekar en flest okkar , en hún missti Begga eiginmann sinn allt of snemma .
Þrátt fyrir ýmis áföll í lífinu man ég ekki eftir frænku minni öðruvísi en brosandi , prjónandi eða að sýsla í eldhúsinu að útbúa eitthvert góðgæti .
Hún fylgdist vel með öllum sínum ættingjum á meðan heilsan leyfði og oft töluðum við lengi saman í síma og þá var rætt um heima og geima líkt og jafnaldrar væru að skrafa saman .
Hún var mér mjög kær og yljar það að eiga allar góðu minningarnar sem ég mun varðveita vel .
Öllum aðstandendum votta ég mína innilegustu samúð .
Hver lítil stjarna , sem lýsir og hrapar , er ljóð , sem himinninn sjálfur skapar .
Hvert lítið blóm , sem ljósinu safnar , er ljóð um kjarnann , sem vex og dafnar .
Hvert lítið orð , sem lífinu fagnar , er ljóð við sönginn , sem aldrei þagnar .
( Davíð Stefánsson frá Fagraskógi ) Sofðu rótt , elsku frænka .
Þóra Harðardóttir og fjölskylda .
Hlýja , glettni og eljusemi .
Orð sem lýsa Diddu frænku vel .
Einstök kona sem gaf svo ómælt af sér á sinni löngu ævi .
Diddu fannst ætíð sælla að gefa en þiggja .
Sem pjakkur heima á Jarðbrú minnist ég heimsókna Diddu og Begga á fögrum sumardögum í dalinn sem hún unni svo heitt .
Þessum samhentu hjónum fylgdi alltaf hlátur og léttleiki .
Í bæjarferðum til Akureyrar voru heimsóknirnar til þeirra sömuleiðis fastur liður .
Og mörgum árum síðar , þegar ég sótti nám í Menntaskólanum á Akureyri , var Laugargatan fastur viðkomustaður .
Ekki ónýtt að setjast niður inni í litla eldhúsinu og fá sér mjólkurglas með kleinum og kökubita sem Didda töfraði fram úr ísskápnum .
Alltaf var til nóg bakkelsi til þess að fylla í svanga munna .
Þessar stundir í Laugargötunni með Diddu og Begga eru mér afar dýrmætar í minningunni .
Didda fylgdist með skólagöngunni í MA af miklum áhuga .
Væri ég kvíðinn fyrir einhverju prófinu var Didda jafnvel enn kvíðnari .
Og hún gladdist mjög þegar einkunnirnar voru góðar og skráði allar tölur samviskusamlega á blað og geymdi niðri í skúffu .
Svo mikið er víst að líf Diddu var síður en svo dans á rósum .
Hún fékk sinn skerf af óréttlæti heimsins og vel það .
En þessi létta lund fleytti henni í gegnum hæstu brimskaflana .
Lífið skyldi halda áfram þrátt fyrir áföllin .
Didda hugsaði sitt , en bar harm sinn í hljóði .
Það var ekki hennar siður að kvarta .
Áfram skyldi haldið , með bros á vör .
Hláturinn var smitandi og húmorinn einstakur .
Hún laumaði út úr sér meitluðum setningum , sem fengu mann til þess að brosa .
Margir af 64 afkomendum Diddu hafa sem betur fer fengið þessa eiginleika í arf .
Heilsu Diddu hrakaði ekki að marki fyrr en allra síðustu árin .
Framundir nírætt var hún léttstíg og fór í daglega göngutúra að morgni dags hér á Akureyri .
Stundum sá ég Diddu tilsýndar á miklu skeiði , með veskið sitt á handleggnum , fyrir klukkan átta þegar ég hjólaði í vinnuna .
Þá var hún að koma úr löngum göngutúrum og heima beið morgunsopinn .
Síðustu árin á Akureyri hafði Didda fyrir reglu , flesta virka daga , að labba suður á dvalarheimilið Hlíð og heimsækja vini sína og samferðamenn .
Stytta þeim stundir á ýmsan hátt .
" Blessað gamla fólkið " eins og hún kallaði vini sína , þó svo að margir þessara samferðamanna Diddu væru mun yngri en hún ! Margar minningar koma upp í hugann .
Einhverju sinni var Didda á endurhæfingardeildinni á Kristnesi og var alveg gáttuð á því hvernig fólki dytti í hug að vera endalaust að ganga og hlaupa á þessum hlaupabrettum .
Heldur væri nú gáfulegra að fara út í göngutúr og anda að sér hreinu lofti í leiðinni ! Didda hafði lokið miklu og góðu dagsverki þegar hún kvaddi þessa jarðvist .
Fyrir mína hönd , Lovísu , Kjartans Atla , Sigrúnar Maríu og Dagnýjar Þóru segi ég einfaldlega : Takk , elsku Didda frænka , fyrir allt sem þú gafst okkur .
Vertu kært kvödd .
Óskar Þór .
Eitt sinn verða allir menn að deyja , meira að segja Sigrún frænka .
Við vissum að stundaglasið væri að tæmast en samt er erfitt að sætta sig við tómarúmið sem hún skilur eftir sig .
Gott var að vita að hún naut góðs atlætis starfsmanna Heilbrigðisstofnunarinnar Hvammstanga til hinstu stundar .
Nafna hennar , Sigrún Einars á Bjargshóli , var svo alltaf til taks og annaðist ömmu sína af einstakri umhyggju og elskusemi .
Heimsókn til Sigrúnar móðursystur minnar á Hvammstanga gleymist seint .
Hún sat á rúmstokknum brosandi og blíð , rétt eins og tíminn stæði í stað .
Hún bar aldur sinn vel , komin yfir nírætt .
Þess vegna fannst manni stundum að frænka væri hluti af eilífðinni .
Hún afsakaði að vísu að sér væri farið að förlast minni varðandi nöfn og afmælisdaga ótal afkomenda sinna sem hún annars þuldi hiklaust langt fram eftir ævi .
Í staðinn leituðu á hana sífellt fleiri minningabrot úr Svarfaðardal og þau birtust henni býsna skýrt .
Hugurinn bar hana þarna heim í Syðra-Garðshorn og Jarðbrú og hún sá fyrir sér mannlíf og viðburði í dalnum sínum kæra eins og gerst hefði í gær .
Frænka fékk fágætt geðslag í vöggugjöf og mikið sálarþrek .
Sorg og mótlæti , sem henni var gert að þola um dagana , hefði bugað margan manninn og rúmlega það en ekki Sigrúnu Sigtryggsdóttur .
Ein skelfilegasta tilhugsun allra foreldra er sú að þurfa einhvern tíma á lífsleiðinni að fylgja barni sínu til grafar .
Það gerðu þau hjón Sigrún og Bergþór Guðmundsson í tvígang .
Son sinn Gunnar Tryggva misstu þau 1972 og þar áður Atla Rúnar í bílslysi í Ólafsfirði í mars 1953 .
Hann var þá á sjöunda ári .
Þegar ég fæddist fáeinum mánuðum síðar komu ekki önnur nöfn til greina hjá nýbökuðum foreldrum á Jarðbrú fyrir frumburð sinn og þau hefi ég borið stoltur í minningu frænda míns .
Heimili Sigrúnar og Begga var fastur punktur í tilveru okkar og sjálfsagður áfangastaður í Akureyrarferðum .
Þau voru líka kærir gestir í sveitinni og alltaf hýrnaði yfir heimafólkinu þegar drossían gamli Gráni kom siglandi suður yfir Jarðbrúarhæðina .
Sigrún tók til hendinni svo um munaði innanhúss eða í heyskapnum og einu sinni birtist hún að vetrarlagi eftir að skæð inflúensa lagði Jarðbrúarfólk á einu bretti í rúmið með tilheyrandi uppnámi í heimilishaldi og búskap .
Þá tók frænka við búsforræði , hlynnti að pestargemsum og deildi út fjallagrasaseyði svo bændur og búalið myndu hjarna við .
Sigrún var létt í lundu og létt á fæti .
Hún fór svo hratt yfir að athygli vakti .
Einu sinni var hún stödd í matvöruverslun , trúlega í KEA-búðinni sálugu við Byggðaveg .
Þá hnippti barn í móður sína og benti : " Mamma , mamma , þarna er konan sem hleypur upp kirkjutröppurnar ! " Og þannig ætla ég einmitt að minnast frænku og kveðja með söknuði og þakklæti fyrir mína hönd og systkinanna allra , ekki síst fyrir að vera okkur sem besta móðir á skólaárunum á Akureyri .
Ef á annað borð eru tröppur inn í eilífðina hefur Sigrún frænka örugglega hlaupið þar upp .
Hlæjandi .
Atli Rúnar Halldórsson .
" Búðu þig , góurinn , undir það versta því það góða skaðar þig ekki .
" Þannig kvaddi Didda frænka mig forðum þegar ég snaraðist út úr dyrunum í Aðalstræti 20 á Akureyri þar sem ég leigði hjá henni á menntaskólaárunum .
Ég var á leiðinni í próf og ekki alls kostar laus við fiðring og kvíða , enda höfðu prófin ekki verið minn uppáhaldstími í MA fram að því .
En þessi kveðja varð mitt " lukkudýr " og hefur verið greypt í hugann æ síðan .
" Það góða skaðar þig ekki ! " Þetta eru einmitt svo lýsandi orð fyrir þessa einstöku manneskju .
Hún vildi öllum vel , talaði aldrei illa um nokkurn mann , allir sem umgengust hana skynjuðu hjartahlýjuna og væntumþykjuna .
Hún fylgdist grannt með öllum í stórfjölskyldunni og var allra glöðust að sjá ungdóminn vaxa úr grasi og vinna sína fyrstu sigra í lífinu .
Fyrstu minningarnar um Akureyrarferðir sveitadrengsins úr Svarfaðardal eru tengdar heimsókn í Laugargötuna til Diddu og Begga .
Mikið spjallað og hlegið , kökur á borðum , kaffi í bolla og Didda galdraði oftar en ekki fram nammi í gogginn á ungviðinu .
Já og svo voru það endalausar gestaþrautir sem Beggi hafði gaman af að leggja fyrir okkur krakkana .
Eða þá einhver framandleg leikföng sem höfðu borist frá Önnu Siggu frænku í Bandaríkjunum .
Þó að margt væri spennandi við Akureyrarferðirnar voru heimsóknirnar til Diddu og Begga alltaf toppurinn á tilverunni – miklu skemmtilegri en rúllustiginn í vöruhúsi KEA ! Lengstum minna menntaskólaára bjó ég hjá Diddu , fyrst í Laugargötunni og síðan í Aðalstrætinu .
Af þeim tíma hefði ég ekki viljað missa .
Beggi var fallinn frá og þó alltaf hafi Didda haft nóg fyrir stafni þá grunar mig að henni hafi þótt gott að hafa félagsskap .
Þrátt fyrir að áratugir skildu okkur í aldri gleymdum við okkur tímunum saman yfir spjalli um allt milli himins og jarðar .
Og ósjaldan bar Svarfaðardal á góma og fór þá ekki á milli mála að þaðan átti hún æskuminningar sem ég er ekki í vafa um að hafa yljað henni allt fram á kveðjustundina .
Aldrei gat ég fullþakkað henni þessi ár , umhyggjuna , samtölin , grínið og gleðina .
Didda var með meiri húmoristum sem ég hef kynnst og hún hafði af reynslunni í lífinu lært að best er að taka því sem að höndum ber af æðruleysi og með léttri lund .
Hún var sönnun þess að lífsgleðin skaðar engan en bætir allt .
Guð blessi hlýja minningu um Sigrúnu frænku .
Jóhann Ólafur Halldórsson .
