Eftir Bjarna Ólafsson bjarni@mbl.is Marc Dreier átti fjögur glæsileg hús við báðar strendur Bandaríkjanna , keyrði um á Aston Martin-lúxusbifreið þegar hann var ekki um borð í 60 metra lystisnekkjunni sinni .
Á lögmannsstofu hans störfuðu um 250 lögmenn , sem margir fengu gríðarlega há laun og bónusgreiðslur ofan á þau og þá er talið að listaverkasafn stofunnar hafi verið á bilinu 4-5 milljarða króna virði .
Í grein Wall Street Journal eru líkur leiddar að því að metnaðar- og glysgirni Marc Dreiers hafi ráðið miklu um hvernig fór fyrir honum og fyrirtæki hans .
Í október á síðasta ári komst á kreik orðrómur um að ekki væri allt með felldu varðandi víxla , sem fyrirtæki Dreiers , Dreier LLP , hafði gefið út í nafni annarra fyrirtækja , stofnana eða samtaka .
Í ljós hefur komið að Dreier hafði persónulega falsað fjölda víxla og selt þá til fjárfestingarfyrirtækja og -sjóða og er talið að samanlagt tap þessara fjárfesta geti numið allt að 47 milljörðum króna .
Meðal þeirra , sem tapað munu hafa fé á svikum Dreiers , er Novator Credit Opportunities , sjóður í eigu Novators .
Björgólfur Thor Björgólfsson er aðaleigendi Novators , en komið hefur fram í Morgunblaðinu að tap Novators gæti numið allt að 2,5 milljörðum króna .
Skarpgreindur en skapstór Dreier ólst upp í New York og stundaði nám við Yale- og Harvard-háskóla .
Samstarfsmenn hans lýsa honum sem afar greindum manni , fyndnum og gríðarlega vinnusömum , en skapstórum .
Mottó Dreiers á námsárunum á að hafa verið " þú lifir aðeins einu sinni – þú verður að grípa tækifærin " .
Að námi loknu starfaði Dreier hjá tveimur virtum lögmannsstofum áður en hann stofnaði sitt eigið fyrirtæki við annan mann árið 1996 .
Þegar meðeigandi hans hætti störfum árið 2003 var Dreier eini eigandi Dreier LLP en aðrir lögmenn á stofunni voru starfsmenn hans .
Dreier tók allar ákvarðanir varðandi rekstur lögmannsstofunnar frá starfsmannaráðningum til þess hvaða blóm skyldu skreyta skrifstofuna á degi hverjum .
Hann valdi einnig öll listaverkin sem prýddu starfsumhverfið .
Munu starfsmenn Dreiers oft hafa velt því fyrir sér hvernig lögmannsstofan hafði efni á þeim útgjöldum , sem þeir sáu á degi hverjum .
Reglulega óskuðu hærra settir starfsmenn eftir því að fá að skoða reikninga fyrirtækisins , en Dreier tók slíkt ekki í mál og spurði á móti hvort þeir fengju ekki launaseðlana sína á réttum tíma .
Svo lengi sem þeir bærust hefðu starfsmenn ekkert með að skoða bækur fyrirtækisins .
Stórstjörnur Á fyrsta áratug þessarar aldar hóf Dreier að sanka að sér persónulegum eignum og ber íburðurinn vott um áðurnefnda glysgirni Dreiers .
Hann átti glæsilega þriggja hæða íbúð á Manhattan-eyju í New York , tvö hús á Hampton-svæðinu á Long Island og leigði aðra glæsiíbúð við ströndina í Los Angeles .
Þá átti hann 180 milljóna króna lystisnekkjuna Seascape , þar sem hann hélt ósjaldan teiti fyrir vini og samstarfsfólk .
Gríðarlega íburðarmiklar veislur einkenndu líf Dreiers og starfsemi lögmannsstofunnar .
Líkt og sumum íslenskum auðjöfrum þótti Dreier mikilvægt að stórstjörnur skrýddu veislurnar og söng Alicia Keyes fyrir starfsmenn Dreier LLP í fyrra og árið áður söng Diana Ross í svipaðri veislu , sem stýrt var af leikaranum William Shatner .
Falsaði sjálfur víxilinn Eins og áður segir dró skugga fyrir sólu Dreiers í október í fyrra , þegar fjárfestingarsjóður skoðaði nánar víxla , sem til stóð að kaupa af Dreier LLP .
Í ljós kom að undirskrift endurskoðanda var fölsuð og í kjölfarið voru fleiri víxlar , sem Dreier hafði selt , skoðaðir .
Fjöldi þeirra var falsaður með einum eða öðrum hætti og virðist Dreier sjálfur hafa lagt ótrúlega mikið á sig til að pranga þessum fölsuðu skjölum inn á fjárfesta .
Eitt ótrúlegt dæmi um þetta er þegar Dreier reyndi að selja fjárfestingarfélaginu Fortress Investment Group víxla , sem gefnir áttu að hafa verið út af lífeyrissjóði kennara í Ontario-fylki í Kanada .
Fortress krafðist þess að hitta fulltrúa kennarasjóðsins og lofaði Dreier að koma á slíkum fundi .
Hafði Dreier samband við kennarasjóðinn og fundaði með þeim um óskylt mál .
Að þeim fundi loknum yfirgaf Dreier ekki skrifstofur sjóðsins , heldur sat eftir í fundarherberginu .
Tók hann þar á móti fulltrúum Fortress og kynnti sig sem Michael Padfield , lögmann kennarasjóðsins .
Skrifaði Dreier undir víxilinn í nafni Padfields í viðurvist starfsmanna Fortress .
Dugði þetta þó ekki til að slá á grunsemdir Fortress-manna , sem höfðu samband við kanadísk yfirvöld .
Var Dreier handtekinn stuttu síðar .
Eru yfirvöld ekki sannfærð um að það hafi alltaf verið markmið Dreiers að afla fjár með svikum sem þessum .
Líklegra sé að hann hafi gripið til örþrifaráða þegar hann hafi gert sér grein fyrir því að lögmannsstofan stóð ekki undir því lífi , sem hann vildi lifa .
Því hafi glys- og metnaðargirni hans orðið honum ofviða og beinlínis orðið honum að falli .
Enginn hlustaði á varnaðarorðin Eftir Grétar Júníus Guðmundsson gretar@mbl.is MARGIR hafa af eðlilegum ástæðum verið gagnrýndir fyrir að hafa sofið á verðinum í aðdraganda kreppunnar sem herjar á heiminn um þessar mundir .
Þar á meðal eru fjölmiðlar .
Þó eru dæmi um að fjölmiðlar hafi bent á eitthvað sem þeim hefur þótt varhugavert í viðskiptalífinu , en það hefur litlu breytt .
Á það var ekki hlustað .
Þetta á til að mynda við í tilfelli fjármálamannsins Bernands Madoff , sem varð fyrir skömmu uppvís að því að svíkja minnst 50 milljarða dollara út úr viðskiptavinum sínum , en hann rak einn af öflugustu vogunarsjóðum heims .
Ponzi-svindl Fyrir næstum átta árum síðan , nánar tiltekið þann 7. maí árið 2001 , birti vikuritið Barron ' s , sem er hluti af Wall Street Journal , grein eftir blaðakonu að nafni Erin Arvedlund .
Í greininni rakti hún viðtöl sín við um eitt hundrað manns , þar sem hún reyndi að fá botn í það hvernig Madoff fór að því að skila viðskiptavinum sínum hagnaði , sem alla jafna var með því mesta sem sambærilegir vogunarsjóðir gáfu af sér .
Hún greindi frá aðferðum Madoffs og varaði við þeim , en hvorki hún né margir viðmælenda hennar gátu fengið aðferðir hans til að ganga upp .
Blaðagrein Arvedlun breytti engu .
Enginn þeirra sem hefðu átt að hlusta á aðvaranirnar gerði það .
Blaðakonan var langt á undan sérfræðingunum , stjórnmálamönnunum og eftirlitsaðilunum , en allt kom fyrir ekki .
Madoff hélt sínu striki og hélt áfram með sitt risastóra " Ponzi-svindl " óáreittur .
Atburðarásin Útboð á fölskum forsendum FYRRVERANDI framkvæmdastjóri Verðbréfaþjónustu sparisjóðanna ( VSP ) , Viggó Þórir Þórisson , er grunaður um að hafa gefið út falsaða yfirlýsingu vegna ábyrgðar á skuldabréfaútboði félagsins Napis inc .
í kauphöllinni í Guernsey .
Í yfirlýsingunni sagði að Napis ætti hlutabréf , verðbréf eða peningainnistæðu að verðmæti um 680 milljónir dala ( um 80 milljarða króna ) á reikningum hjá VSP .
Þær innistæður voru hins vegar ekki til .
Með þessa ábyrgðaryfirlýsingu að vopni gaf Napis út skuldabréf í Guernsey .
Helsti eigandi Napis er David Spargo , gamall skólafélagi Viggós , en Viggó sjálfur var skráður fyrir 25% hlut í Napis .
Sagt upp störfum Málefni VSP komust í hámæli vorið 2007 , þegar forráðamenn þjónustunnar tilkynntu yfirvöldum um ætlaða refsiverða háttsemi Viggós , þar sem grunur lék á að hann hefði falsað skjöl , sem áttu að vera frá VSP , en voru það ekki .
Var honum í kjölfarið sagt upp störfum og rannsókn hafin á málinu .
Auk áðurnefndrar ábyrgðaryfirlýsingar mun hafa komið í ljós að gefin hafði verið út yfirlýsing um að 200 milljónir dala væru í vörslu VSP á tilteknum bankareikningi .
Sérstaklega er tekið fram að skjalið megi framselja og það notast sem ábyrgð fyrir lánveitingum .
Frumrit þessa skjals hefur ekki fundist , en reynt hefur verið að taka lán út á það á Filippseyjum og Bretlandi .
Eftirlitsaðilar brugðust FYRIRTÆKI Berndards Madoffs var rannsakað að minnsta kosti átta sinnum á sextán árum , m.a. af bandaríska verðbréfaeftirlitinu SEC .
Þrátt fyrir að starfsmenn eftirlitsstofnananna hafi haft sterkan grun um að ekki væri allt með felldu í starfsemi Madoffs og þótt SEC hafi yfirheyrt hann tvisvar tókst þeim ekki að færa sönnur á að um svikamyllu væri að ræða .
Talið er að fimmtíu milljarða dala svikastarfsemi Madoffs hafi byrjað á áttunda áratug síðustu aldar .
Fjárfestingarsjóður í New York sendi viðvörun til SEC þar sem starfsaðferðir Madoffs voru sagðar afar óvenjulegar .
Í ljós hefur einnig komið að nokkrir stórir fjárfestingarsjóðir , sem skoðuðu þann möguleika að fjárfesta hjá Madoff , hættu við þegar þeir höfðu skoðað starfsemi hans .
Í samtali við tímaritið Forbes sagði James Hedges hjá LJH Global Investments að mjög fljótlega hefðu viðvörunarbjöllur tekið að hljóma í huga hans þegar hann skoðaði starfsemi Madoffs og því hefði hann hætt við .
Því vaknar sú spurning , fyrst aðrir fjárfestar virðast hafa séð í gegnum svikamyllu Madoffs , hvers vegna eftirlitsaðilum tókst ekki slíkt hið sama .
