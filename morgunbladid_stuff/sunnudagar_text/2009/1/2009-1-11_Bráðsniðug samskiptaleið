Eftir Orra Pál Ormarsson orri@mbl.is Ætli ég hafi ekki gefið þér hana , " segir Hjörleifur Jónsson og horfir á eiginkonu sína , Ingibjörgu Snæbjörnsdóttur .
Spurt var hvernig það kom til að hún eignaðist tölvu komin á efri ár en Ingibjörg verður 82 ára á fimmtudaginn kemur .
Hún kannast við það .
" Hann er alltaf að reyna að gleðja mig , þessi elska .
" Hún tekur blíðlega í höndina á honum .
" Mér fannst upplagt að gefa henni tölvu .
Henni hefur alltaf þótt svo gaman að skrifa , " segir Hjörleifur .
" Og tala , " bætir hann síðan við .
Sposkur .
Ingibjörg hlær .
" Þar komstu skemmtilega að orði , góði .
" Við sitjum við eldhúsborðið hjá þeim í Bólstaðarhlíðinni og ég hef trakteringar .
Húsfreyja viðurkennir að skrifin hafi löngum heillað sig .
" Ég ætlaði alltaf að skrifa bók þegar ég væri orðin stór en hún hefur látið bíða eftir sér .
Eftir að ég eignaðist fyrstu tölvuna mína fyrir nokkrum árum byrjaði ég að halda dagbók og svo skrifa ég eina og eina minningargrein .
Þegar maður er komin á þennan aldur þekkir maður alltaf fleiri og fleiri sem falla frá .
Ellin hefur þann leiða vana að læðast aftan að manni .
" Ingibjörg segir að eigin heilsa mætti vera betri .
" Ég hef farið í þrjá hjartauppskurði en tóri enn .
Síðast var raunar sett í mig títanloka sem á að endast í fjögur hundruð ár .
Hvernig ætli verði umhorfs á Íslandi þá ? Ætli verði töluð íslenska ? " Það er rökrétt spurning .
Svolítið nýjungagjörn En aftur að tölvunni .
Í stað þess að skrifa bækur kveðst Ingibjörg einkum nota hana til samskipta .
Þau Hjörleifur eiga þrjú börn og átta barnabörn og á hún mest í rafrænum samskiptum við þau .
Síðan styttist í að barnabarnabörnin fari að hasla sér völl í netheimum en þau eru fimmtán talsins .
" Barnabörnin mín byrjuðu á því að benda mér á tölvupóstinn fyrir nokkrum árum .
Ég er svolítið nýjungagjörn og langar að prófa hlutina sjálf , þannig ég lét slag standa .
Tölvupósturinn er bráðsniðug samskiptaleið , " segir Ingibjörg sem kynntist tölvunni aldrei sem vinnutæki .
" Biddu fyrir þér , ég var " bara " húsmóðir , eins og sagt var .
" Hún viðurkennir að hún sé ekkert sérstaklega lipur við innsláttinn " og ætli ég liðkist nokkuð í því úr þessu , " bætir hún við og gerir fingraæfingar .
Ingibjörg segir fyrstu tölvuna hafa verið ágæta " og ég var nokkurn veginn búin að ná tökum á henni þegar Hjörleifur og Þormóður Sveinsson tengdasonur okkar komu með nýja og fullkomnari tölvu .
Hún er afskaplega pen og þægileg en ég er ennþá að læra á hana .
Þegar ég lendi í vandræðum koma barnabörnin og hjálpa mér .
Þau eru mjög dugleg , " segir Ingibjörg en meðal barnabarna hennar eru Eva María og Ragna Sara Jónsdætur og Vigdís Þormóðsdóttir sem allar hafa starfað til lengri eða skemmri tíma við fjölmiðla .
Það var einmitt Vigdís , ásamt Sigríði móður sinni , sem hvatti Ingibjörgu til að koma sér upp síðu á Face Book , eða bara " Fésbók " eins og hún kallar fyrirbærið .
Þar rabbar hún nú reglulega við börn og buru og fylgist með fréttum af sínu fólki .
" Fésbókin er mjög sniðug .
" Hættir til að festast við tölvuna Að svo mæltu höldum við inn í tölvuherbergi og Ingibjörg sýnir mér stolt gripinn .
" Hún er ekki fyrirferðarmikil þessi , " segir Hjörleifur og klappar vélinni á kollinn .
Henni við hlið er forláta prentari og Ingibjörg kveðst nota hann talsvert , ekki síst til að prenta út myndir .
En hvað er a ' tarna ? Blasir ekki við mér mynd af viðmælanda mínum úr síðasta sunnudagsblaði , Jakobi Ó. Jónssyni söngvara , og eiginkonu hans , Jónínu Karlsdóttur , í þessum líka fína ramma .
Þekkið þið Jakob ? spyr ég hissa .
" Hann Jakob , " svarar Hjörleifur .
" Það er nú líkast til .
Hann er bróðir minn .
" Svona er heimurinn lítill .
" Ó , þau eru svo indæl , " segir Ingibjörg um mág sinn og mágkonu .
Eftir þennan útúrdúr upplýsir Hjörleifur að hann noti ekki tölvu enda sé hún óttalegur tímaþjófur .
" Hér áður þurftu menn ekkert á tölvum að halda .
Þeir mundu bara það sem þeim var sagt .
" Ingibjörg samsinnir því að tölvan sé frek á tíma .
" Ég gef tölvunni satt best að segja ekki mikinn tíma vegna þess að mér hættir til að festast við hana ef ég sest .
Og iðulega enda ég á því að leggja kapal .
Þá getur tíminn flogið .
Annars voru fleiri leikir í gömlu tölvunni minni sem ég var alltaf að prófa .
" Skype næsta skrefið Búið er að setja upp spjallforritið Skype fyrir Ingibjörgu en hún á enn eftir að kynna sér það .
" Það er næsta skrefið .
" Hún sér samt varla fyrir sér að tölvan komi alfarið í staðinn fyrir gamla góða símtalið .
Og þó .
" Skype-ið er kannski ekki svo vitlaust fyrst það er skollin á kreppa .
Kannski hefur maður ekki lengur efni á því að borga símreikninginn ? " segir hún og brosir .
Í huga hennar kynslóðar er þó vafasamt að skilgreina núverandi ástand í þjóðfélaginu sem kreppu .
" Ég vil ekki gera lítið úr vandamálum fólks í dag en ég ólst upp í raunverulegri kreppu .
Faðir minn dó þegar ég var níu ára og um skeið ól móðir mín , Elín Blöndal , okkur upp ein , fimm systkinin , áður en hún kynntist seinni manni sínum .
Við áttum oft hart í búi skal ég segja þér .
Mamma var algjört ofurmenni .
" Já , við höfum það sannarlega betra í dag .
Ingibjörg hefur eigi að síður áhyggjur af framtíð þessarar þjóðar .
" Hvað bíður barnanna okkar og barnabarnanna ? Væri ég yngri tæki ég þátt í öllum mótmælum um þessar mundir .
Ég ætla að nota þetta tækifæri og biðja alla að hugsa vel um jörðina okkar .
" Í beinu sambandi við alheiminn Tölvan er ótrúlegur kjörgripur sem styttir manni stundir og ekki veitir víst af þegar maður er hættur að vinna , " segir Sigurbergur Hávarðsson , 81 árs , þegar hann tekur á móti mér á heimili sínu í Kópavogi .
" Ætli ég verji ekki að jafnaði tveimur til þremur tímum fyrir framan tölvuna á hverjum degi .
" Hann býður mér inn í " skonsuna " sína þar sem hann hefur ekki bara aðgang að einni tölvu , heldur tveimur .
" Þessa fékk ég þegar ég varð áttræður fyrir rúmu ári , " segir hann og bendir á glæsilega Apple-vél .
" Þetta er síðan sú gamla .
" – Þú geymir hana ef eitthvað skyldi henda þá nýju ? " Já , eigum við ekki að segja það .
Annars er Eplið hörkumerki .
Er alveg til friðs .
" Sigurbergur er rafeindavirki að mennt og kenndi um langt árabil við Iðnskólann í Reykjavík .
Þar kynntist hann tölvum og það lá því beint við að halda notkuninni áfram þegar hann settist í helgan stein fyrir um áratug .
" Hérna er fyrsta tölvan mín , " segir hann og sýnir mér gamla og góða Sinclair-vasatölvu sem situr þar á hillu .
Hún er frá því snemma á áttunda áratugnum .
– Áttirðu von á því þegar þú fékkst hana þessa að þú ættir síðar eftir að nota tölvu til að tala við fólk og horfa á það í leiðinni ? " Ertu frá þér ? " Aðallega fikt hjá mér Þegar Sigurbergur er spurður hvernig hann noti tölvuna helst kveðst hann fyrst og fremst líta á hana sem afþreyingu .
" Þetta er aðallega fikt hjá mér .
Ég nota hana mikið til að sækja mér fróðleik , fer þá inn á Google og Wikipediu , það er miklu fljótlegra en að blaða í einhverjum rykföllnum skræðum .
Ég er í beinu sambandi við alheiminn .
Ég er líka með býsna skemmtilegt ættfræðiforrit hérna .
Svo stunda ég mín bankaviðskipti í tölvunni og þar fram eftir götunum .
" Sigurbergur kann einnig vel að meta samskiptaeiginleika tölvunnar en hann notar Skype-ið óspart .
" Ég á nokkra spjallfélaga á Skype-inu en oftast ræði ég við Eyþór , son minn , sem er búsettur í Ósló .
Við ræðumst við svo til daglega og ég held að ég geti sagt að ég sé í einna mestu sambandi við hann af börnunum mínum .
Og búa þó hin fjögur öll á Íslandi , " segir hann hlæjandi .
Eyþór kom heim til Íslands um jólin en föður hans þótti það ekki sæta neinum sérstökum tíðindum .
" Það var eiginlega ekkert öðruvísi .
Við sjáumst daglega .
" Hvað ungur nemur ...
Skype-félagar Sigurbergs eru flestir yngri en þó ræðir hann næstum daglega við gamlan samstarfsfélaga sinn , Sigurstein H. Hersveinsson , sem er áttræður .
Það var raunar hann sem vísaði Morgunblaðinu á Sigurberg sem hann lítur á sem sinn kenniföður í þessum efnum .
" Nú , gerir hann það , blessaður ? " segir Sigurbergur hlæjandi .
" Ég hef stundum leiðbeint honum en það er fulllangt gengið að kalla mig kenniföður .
" Þegar Sigurbergur fer að tala um að senda kunningjum sínum upplýsingar á " tsjattinu " verður mér endanlega ljóst að þessi maður veit margfalt meira um tölvur en ég mun nokkurn tíma gera .
Sjaldan hefur hið fornkveðna átt betur við , hvað ungur nemur , gamall temur .
Ég set þó upp pókerfésið og kinka kolli .
Þrátt fyrir almennt dálæti á tölvunni lætur Sigurbergur eitt alveg vera .
" Ég nenni ekki að vera í leikjum .
Mér leiðast svoleiðis dellur .
Leikirnir eru líka stórhættulegir , menn eiga það til að festast í þeim tímunum saman .
Þó að ég hafi gaman af tölvunni vil ég alls ekki að hún bindi mig niður .
Ég verð líka að komast í bílskúrinn minn og í gönguferðir með konunni .
" Í því heilsar frúin , Anna Ragnarsdóttir , upp á okkur .
Hún kveðst lítið vera fyrir tölvuna , noti hana helst til að fara í heimabankann .
" Ég leyfi honum að hafa þetta fyrir sig , " segir Anna .
" Þú getur alltaf fengið þessa , " segir Sigurbergur og bendir á þá gömlu .
" Nei , ætli það , " segir Anna .
Þau hlæja bæði .
Tölvan getur bjargað fólki Sigurbergur veit ekki til þess að margir á hans reki noti tölvu að staðaldri en hvetur fólk þó hikstalaust til að gera það .
" Ég myndi segja að tölvunotkun væri óhemju góð fyrir eldri borgara , sérstaklega ef fólk er fróðleiksfúst .
Að ekki sé talað um samskiptamöguleikana sem tækið býður upp á .
Tölvan getur hreinlega bjargað fólki , ekki síst ef það býr eitt .
" Fyrirstaðan er hins vegar í því fólgin að fólk sem komið er á aldur á það til að vera smeykt við nýjungar .
" Menn mikla tölvuna svolítið fyrir sér , eru hræddir um að skemma eitthvað .
Það er algjör óþarfi .
Menn eiga bara að drífa sig á námskeið eða það sem betra er , fá börnin eða barnabörnin til að kenna sér .
Það felst líka gríðarlegt öryggi í því að geta kallað á einhvern sem kann meira en maður sjálfur fari eitthvað úrskeiðis .
" Á þeim nótum kveðjumst við Sigurbergur og þegar ég geng út veit ég hvern ég kalla á næst þegar eitthvað fer úrskeiðis í tölvunni minni .
