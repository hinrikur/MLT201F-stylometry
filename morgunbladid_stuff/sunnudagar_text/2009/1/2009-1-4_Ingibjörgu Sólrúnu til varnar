Það er mikil skammsýni hjá Ögmundi Jónassyni , VG , að hvetja utanríkisráðherra til að slíta öll pólitísk tengsl við Ísraelsmenn .
Ingibjörg Sólrún Gísladóttir áttaði sig á því að aðrar leiðir væru meira viðeigandi eftir að hafa sent út fréttatilkynningu 27. desember vegna aðgerða Ísraelshers á Gasa .
Í fyrstu var Ingibjörg mjög harðorð í garð Ísraelsmanna og sagði hernaðaraðgerðir á Gasa óverjandi .
Næsta dag , 28. desember , dró Ingibjörg Sólrún í land frá fyrri yfirlýsingu .
Hún sagðist vera hrygg yfir ástandinu og bæði Palestínumenn og Ísraelar hlytu að bera umtalsverða ábyrgð .
Ekki er ljóst hvað gerðist í utanríkisráðuneytinu í millitíðinni sem gerði það að verkum að utanríkisráðherra breytti um tón .
Kannski er ástæðan sú að Ingibjörg Sólrún áttaði sig á að hún gæti beitt pólitískum áhrifum sínum á fundum með skoðanabræðrum í Evrópu .
Það getur hún til dæmis gert þegar hún hittir varnarmálaráðherra Ísraels , Ehud Barak , á næsta fundi Sambands vinstri flokka í Evrópu .
Þar á systurflokkur Samfylkingarinnar í Ísrael , Verkamannaflokkurinn , sem fer með varnarmálin , áheyrnarrétt eins og Samfylkingin .
Þetta var Ögmundi örugglega ekki ljóst þegar hann setti fram kröfur sínar um að slíta þessi tengsl .
