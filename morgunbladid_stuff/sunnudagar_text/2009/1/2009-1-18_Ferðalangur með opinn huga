Eftir Ingu Rún Sigurðardóttur ingarun@mbl.is Árni Rúnar : " Bryndís er fimm árum eldri , svo eigum við aðra systur sem er tíu árum eldri .
Við systkinin vorum góð saman , auðvitað rífast systkini stundum en við vorum nokkuð góðir vinir .
Við urðum sérstaklega góðir vinir svona eftir að ég var ekki lengur unglingur .
Mamma dó árið 1999 .
Þá var mikill styrkur í að hafa Bryndísi og líka Kötu systur .
Ég var þá 17 ára en Bryndís 22 ára .
Ég held að böndin hafi styrkst þarna .
Unglingurinn í mér var að minnka á þessum tíma , ég leitaði inn í fjölskylduna og þá treystust böndin .
Við ólumst að mestu leyti upp í Grafarvoginum , fluttum þangað úr Breiðholtinu þegar ég var fimm ára .
Varðandi tónlist , þá man ég alltaf eftir því þegar ég rændi af henni plötu með Guns N ' Roses .
Þannig kynntist ég hljómsveitinni en platan var Appetite for Destruction .
Kosningasjónvarp í tjaldi Þegar ég var lítill var ég alltaf að skrúfa eitthvað í sundur , sem var mjög skemmtilegt .
Hún mun líklega segja að ég hafi skrúfað eitthvað í sundur og þannig skemmt það en ég held ég hafi bara gert það betra .
Bryndís fékk snemma áhuga á pólitík .
Einu sinni tjaldaði hún úti í garði með einhverjum vinkonum sínum og ætlaði að vera þar eina nótt .
Hún var með lítið ferðasjónvarp með sér sem pabbi hafði keypt í Ameríku og notaði það til að fylgjast með kosningasjónvarpinu .
Stelpunum þótti þetta svo leiðinlegt að þær fóru allar .
En ég sat þarna eftir með henni að horfa á kosningasjónvarp , fimm eða sex ára gamall .
Svo minnir mig að þetta hafi endað með því að ég varð lasinn eftir að hafa verið í tjaldinu .
Ég hef fylgst með henni í pólitíkinni .
Hún stendur sig mjög vel .
Hún heldur í sínar skoðanir , sem er mjög gott .
Ég er alltaf stoltur þegar ég sé hvað hún heldur sínu striki , hennar skoðanir breytast ekki í einhverri hendingu .
Mér finnst það mjög flott .
Skíðakona með sannfæringarkraft Hún hefur mikinn áhuga á því að sannfæra fólk um ágæti skoðana sinna og hún er líka góð í því .
Það er fínt að tala við hana því hún er heldur ekki feimin við að segja neikvæðar hliðar skoðana sinna líka .
Maður fær góða mynd af hlutunum eftir að hafa talað við hana .
Ég reyni að sækja upplýsingar til hennar og finnst ég heppin að hafa hana til að hjálpa við að móta mér skoðanir .
Hún var alltaf mikið á skíðum og æfði lengi .
Hún fer ekki lengur eins mikið á skíði en henni þykir gaman að fara að veiða .
Fara út á báti eða sitja við einhverja á og veiða .
Hún á líka fína veiðistöng .
Það er langt síðan ég hef farið með henni en við höfum farið að veiða saman .
Við fórum líka stundum með pabba að veiða þegar við vorum lítil .
Það var skemmtilegt og áhuginn sprettur kannski upp úr því .
Henni þykir mjög gaman að ferðast og er búin að fara út um allt .
Hún kaupir sér ekki flatskjá heldur kýs frekar reynsluna og heldur í ferðalög .
Hún og fjölskylda hennar eyddu til dæmis þarsíðustu jólum hjá okkur úti í New York en ég og kærastan mín vorum þá búsett þar .
Við höfum alltaf eytt jólunum saman þar til núna síðast , þá vorum við ekki saman í mat á aðfangadagskvöld en ég kom til hennar seinna um kvöldið .
Nálægð við miðbæinn Við Bryndís höldum góðu sambandi , hittumst reglulega og tölum oft saman í síma .
Hún býr líka á miðbæjarsvæðinu eins og ég .
Það er mjög fínt upp á sambandið .
Það er alltaf stutt að fara á milli .
Ég borða oft heima hjá þeim , rölti kannski í heimsókn en svo endar maður í mat .
Það er skemmtilegt að fylgjast með henni í móðurhlutverkinu og hún er líka mjög góð í því .
Strákurinn hennar er alveg eins og Bryndís þegar hún var lítil , af myndum að dæma .
Ég held að hann sé jafnvel líka líkur henni í karakter .
Bryndís er opinn karakter , hún lýsir sér allavega þannig gagnvart mér .
Við tölum saman á mjög hreinskilinn hátt .
Ég segi henni þegar ég er ósammála henni og hún lætur sömuleiðis vita ef hún er ósammála mér .
Ég hjálpaði til þegar hún fór í prófkjör fyrir alþingiskosningarnar síðustu og reyndi að gera mitt besta .
Við gerðum saman safnplötu með ýmissi tónlist .
Hún var með ákveðið málefni , sem hana langaði að vekja athygli á , þannig að við gerðum safnplötu sem hún gaf í tengslum við prófkjörið .
Ég var að gefa henni tvær plötur sem mig langar að hún hlusti á .
Við erum ekki alltaf sammála um tónlist en ég reyni oft að fá hana til að hlusta á einhverjar plötur ; ýti að henni einhverju sem mér líkar við og dettur í hug að henni lítist á .
Ég reyni að sannfæra hana um tónlist en hún reynir að sannfæra mig um pólitísk mál .
Ég hefði kannski átt að gefa henni Chinese Democracy [ nýjustu plötu GN ' R ] ? Hún hefur stutt vel við bakið á mér í tónlistinni .
Hún er dugleg að skrifa á bloggið sitt ef ég geri eitthvað sem henni þykir markvert .
Svo mætir hún líka á tónleika sem er gott .
Það er mjög mikilvægt að sjá einhverja sem maður þekkir að dansa .
" Árni Rúnar Hlöðversson Árni Rúnar Hlöðversson fæddist 9. febrúar 1982 í Reykjavík .
Hann er sonur Sigríðar Guðrúnar Símonardóttur leikskólakennara , sem nú er látin , og Hlöðvers Hlöðverssonar , fyrrverandi sendibílstjóra .
Árni Rúnar og Bryndís Ísfold eiga ennfremur hálfsysturina Katrínu Björk Svavarsdóttur , f. 1972 .
Árni er í sambandi með Lóu Hlín Hjálmtýsdóttur myndlistarkonu .
Hann hefur lengi starfað sem tónlistarmaður , til dæmis í hjómsveitunum Hairdoctor og FM Belfast .
Síðarnefnda sveitin hefur einmitt vakið mikla athygli fyrir nýjustu plötu sína , How to Make Friends , sem hefur hlotið góða dóma og prýddi innlenda popplista yfir bestu plötur ársins .
Bryndís Ísfold Hlöðversdóttir Bryndís Ísfold Hlöðversdóttir fæddist í Reykjavík 7. janúar 1977 .
Eiginmaður hennar er Torfi Frans Ólafsson , framleiðslustjóri Eve Online hjá CCP .
Saman eiga þau soninn Konráð Bjart , f. 2006 .
Bryndís starfar sem varaborgarfulltrúi fyrir Samfylkinguna í Reykjavík og er ennfremur nemi við Háskóla Íslands .
Hún starfaði um tíma í fjölmiðlum og er nú bloggari á Eyjunni , bryndisisfold.eyjan.is .
Hún hefur lengi starfað að stjórnmálum og var m.a. formaður Ungra jafnaðarmanna í Reykjavík og varaformaður framkvæmdastjórnar Samfylkingarinnar .
Fordómalaus tækjagaur Bryndís Ísfold : " Árni var alltaf ofsalega afslappaður og kátur og með þægilega nærveru .
Hann var yngsta barn og var því ekki jafn mikið beðinn um að vaska upp ! Við systurnar höfðum allavega stundum orð á því .
Þó svo að hann sé félagslyndur og eigi góða vini hefur hann alltaf verið mikill grúskari .
Hann var stundum tvo , þrjá tíma að rífa hluti í sundur , tölvur og ýmis tæki .
Tók hljómborðið í sundur Ég gaf honum einu sinni hljómborð sem ég hafði fengið í jólagjöf árið áður .
Hann sýndi því svo mikinn áhuga og mér fannst ég voðalega góð systir .
Síðar um daginn kom ég að honum kampakátum inni í herbergi , þar sem hann var búinn að taka hljómborðið í sundur niður í frumeindir ! Hann skildi ekki af hverju ég var svona miður mín .
Hann var mikið í því að skrúfa í sundur og setja aftur saman , reyndar veit ég nú ekki hvort hljómborðið hefur nokkurn tímann ratað saman aftur .
Þetta var þegar Árni var svona sjö ára gamall .
Hann er mjög fær í allri tækni og er búinn að búa til allskyns forrit sem hann notar í tónlistinni í dag .
Hann er bæði fær að forrita og líka fær í þessu vélræna þó hann sé ekki menntaður í því .
Alveg frá því að hann var lítill var hann að taka hluti í sundur og setja þá aftur saman , og þá oft á nýjan hátt .
Árni hefur aldrei farið þessa hefðbundnu leið að hlutunum .
Við ólumst upp í tiltölulega íhaldssömu umhverfi og allir fóru fremur hefðbundnar leiðir en þegar vinir hans fóru í menntaskóla stofnaði hann tölvufyrirtæki ! Ég held hann hafi ekki einu sinni verið orðinn lögráða þegar hann stofnaði það .
Hann var alltaf á þessari braut , að forrita og búa til heimasíður og einhver kerfi .
Hann var undrabarn á þessu sviði .
Hann vissi alveg hvað hann var að gera og það dugði honum alveg þó aðrir væru mikið að spyrja hann út úr um fyrirætlanir hans .
Ef honum er heitt í hamsi er hann tilbúinn að vinna fram á nótt eða á sunnudegi ef því er að skipta .
Hann hefur sýn á það sem hann vill gera og framkvæmir hana .
Hann er skapandi og einlægur í sköpun sinni .
Það er gaman að vera í kringum þannig fólk .
Jafningjar og traust fjölskyldubönd Okkar vinasamband varð strax mjög náið þegar foreldrar okkar skildu en þá var Árni aðeins 10 ára gamall .
Svo þegar mamma dó upplifði ég mikla ábyrgðarkennd gagnvart honum , en hann var þá 17 en ég 22 ára .
Eftir þetta hefur setningin : " Þú ert ekki mamma mín " komið nokkrum sinnum fyrir .
En vina- og fjölskylduböndin treystust mjög þarna .
Seinna meir höfum við orðið meiri jafningjar og miklu meiri stoð og stytta hvort annars .
Hann hefur reynst mér mjög góður vinur .
Við höfum góðan skilning hvort á öðru .
Ef ég er eitthvað óhress finnst mér gott að vera í kringum hann .
Ég verð líka að taka fram að ég er ákaflega ánægð með það að hann hefur valið sér alveg frábæra kærustu .
Mér þykir það tvímælalaust einn af hans kostum ! Fordómalaus og greiðvikinn Árni er rólegur og yfirvegaður og ég hef aldrei orðið vör við að hann líti niður á neinn .
Hann er ekkert í því að flokka fólk heldur tekur hverjum og einum eins og hann er .
Hann er svo fordómalaus .
Hann er líka greiðvikinn og er tilbúinn að leggja sitthvað á sig fyrir aðra án þess að ætlast til þess að fá eitthvað í staðinn .
Samskipti okkar eru ekki mjög formföst .
Ég heyri samt í honum næstum því á hverjum degi .
Við förum oft á kaffihús eða borðum saman .
Samskiptin eru afslöppuð og það þarf ekki að vera neitt sérstakt tilefni til þess að við hittumst .
Stundum förum við í sund saman á morgnana ef við erum bæði vöknuð snemma .
Það er mjög sterkur þráður á milli okkar .
Fyrir mér er hann líka góður spegill á pólitíkina .
Við erum með sömu grunngildi en erum ekki alltaf sammála .
Við ræðum stjórnmál frekar mikið og þá til dæmis einhverjar ákvarðanir sem ég stend frammi fyrir .
Ég er stolt af honum .
Það er mjög gaman að heyra lag með honum í útvarpinu og svo hafði vinur minn í Hollandi samband og sagðist hafa heyrt lag með hljómsveitinni í útvarpi í Austurríki ! Það er gaman að hann hafi fengið viðurkenningu á því sem hann er búinn að vera að gera .
" 