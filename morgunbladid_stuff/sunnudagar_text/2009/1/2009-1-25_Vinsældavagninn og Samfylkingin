Samfylkingin hefur allt frá stofnun legið undir ámæli fyrir að vera hentistefnuflokkur þar sem menn rýna stöðugt í niðurstöður skoðanakannana og stökkva síðan upp í næsta vinsældavagn í von um stóraukið fylgi .
Það er heilmikið til í þessari gagnrýni og hún hefur aldrei átt meiri rétt á sér en síðustu daga þar sem samfylkingarfólk hefur sýnt af sér furðu ábyrgðarlausa framkomu sem hæfir ekki í flokki sem er í ríkisstjórn Íslands .
Það er varasamt að treysta flokki þar sem menn hegða sér á þennan hátt og það hlýtur að vera fast að því óþolandi til lengdar að eiga samstarf við hann .
Á þessum miklu erfiðleikatímum í lífi þjóðarinnar er mikilvægt að ríkisstjórnarflokkarnir standi saman .
Innri styrkur Samfylkingar er greinilega svo lítill að taugabilun er farin að grassera innan flokksins .
Samfylkingarfélagið í Reykjavík lét hávaðasama krakka í mótmælum koma sér fullkomlega úr jafnvægi og ályktaði um stjórnarslit af því að það er ekkert gaman lengur að stjórna landinu .
Félagið gat ekki einu sinni sýnt veikum formanni sínum , Ingibjörgu Sólrúnu Gísladóttur , þá virðingu að bíða með ákvörðun og ályktun þar til ráðrúm gæfist til að tala við hana .
Óvirðingin við formanninn er algjör .
Nú virðist sem Samfylkingin hyggist stökkva upp í enn einn vinsældavagninn og fara í samkrull með lýðskrumurunum í Vinstri grænum .
Þjóðin á sannarlega ekki von á góðu .
Báðir flokkar eru þeirrar gerðar að þeir keppast um að haga sér eftir skoðanakönnunum og vilja ekki taka óvinsælar ákvarðanir eða takast á við erfið verkefni .
Á dögunum , þegar skríll meiddi lögregluþjóna , braut rúður og veittist að forsætisráðherra þorði samfylkingarfólk ekki að fordæma þau verk heldur kepptist við að tilkynna að það skildi reiðina úti í samfélaginu .
Framganga Vinstri grænna í þeim málum er svo sérkapítuli , og afar ógeðfelldur , en þar var stjórnmálaflokkur greinilega að notfæra sér ástandið til að hossa sjálfum sér .
Formaður Samfylkingar , Ingibjörg Sólrún , virðist hafa nægan styrk til að standa við þá sannfæringu sína að ríksstjórnarsamstarfinu verði ekki slitið samstundis því ríkisstjórnin þurfi tíma til að vinna þörf verk .
Vonandi hafa aðrir ráðherrar Samfylkingar einnig nægan styrk til að taka sömu afstöðu og einstaka þingmaður kann að finnast sem er sömu skoðunar .
Það er samt alls ekki víst .
Samfylkingin er sífellt að horfa hýru auga til vinsældavagnsins af því hún telur að þar sé að finna öruggt skjól fyrir gagnrýni .
Ríkisstjórnin verður að gera skyldu sína og sitja til kosninga .
Þegar að þeim kemur ættu kjósendur að velta fyrir sér hvort rétt sé að treysta Samfylkingunni til áframhaldandi setu í ríkisstjórn ; flokki sem virðist ekki hafa úthald til nokkurra verka .
Kolbrún Bergþórsdóttir 