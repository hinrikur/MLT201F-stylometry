Víkverji hefur dregið mjög úr áhorfi á sjónvarpsfréttir vegna þess að það fær á hann að sjá fólk sýna lögreglumönnum ógnandi framkomu .
Víkverji hefur aldrei verið hrifinn af fólki sem afmyndast af reiði og þegar það verður á vegi hans forðar hann sér sem skjótast .
Hann hefur engan áhuga á að horfa á þessa gerð af fólki í sjónvarpsfréttum kvöld eftir kvöld .
Þess vegna setur hann góða DVD-mynd í tækið eða kveikir á Bang og Olufsen græjunum sínum sem hann keypti á raðgreiðslum í góðærinu og hlustar á notalega tónlist .
Fyrir skömmu hlustaði Víkverji á disk sem ber hið ágæta heiti Hooray for Love og er safndiskur þar sem Frank Sinatra , Nat King Cole og Dean Martin ásamt fleiri görpum syngja ástarsöngva .
Vitanlega kveikti Víkverji á kertum til að skapa réttu stemninguna .
Hann átti unaðslega klukkustund þar sem ekkert truflaði tilveru hans .
Víkverja finnst alveg óskaplega gott að fá að vera í friði .
Eins og venjulegar manneskjur í þessu landi er Víkverji að borga af lánunum sínum og þau hækka í hvert sinn .
Þetta skilur Víkverji ekki alveg því hann er fremur einfaldur maður sem hélt að lán hlytu að lækka í hvert sinn sem borgað er af þeim .
En það er víst ekki svoleiðis .
Víkverji veit að hann á að vera reiður og gramur vegna þess að sá dagur kann að renna upp að hann getur ekki lengur borgað af lánunum sínum .
En Víkverja hefur alltaf leiðst fólk sem festir sig í reiði .
Hann hugsar því : Æ , þetta eru bara peningar .
Af því Víkverji var á löngu tímabili hræðilega blankur veit hann að peningar skipta máli .
En hann veit líka að þeir skipta alls ekki öllu máli .
Þess vegna er hann sáttur í sálinni .
