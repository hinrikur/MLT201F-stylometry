VERG landsframleiðsla hér verður um ellefu milljarðar evra eða um 35 þúsund evrur á mann á árinu 2009 , samkvæmt útreikningum Samtaka atvinnulífsins ( SA ) .
Tekið var mið af spá Seðlabankans um landsframleiðslu og gengi krónunnar .
Landsframleiðslan í evrum á mann þessu ári verður meiri en hún var á árinu 2004 og aðeins minni en á árinu 2005 .
Séu lönd Evrópska efnahagssvæðisins ( EES ) borin saman fellur Ísland í 9. sæti þeirra úr 3. sæti á árunum 2006 og 2007 .
Rétt ofan við okkur eru Hollendingar , Finnar og Svíar .
Næst á eftir okkur koma Austurríkismenn , Belgar , Frakkar , Þjóðverjar og Bretar .
Verði gengi krónunnar gagnvart evru 170 krónur fer Ísland niður í 15. sæti EES-landa hvað varðar landsframleiðslu í evrum á mann og verður þá rétt fyrir neðan Breta og nálægt meðaltölum Evrópusambandslanda sem nota evru sem gjaldmiðil .
Hannes G. Sigurðsson , aðstoðarframkvæmdastjóri SA , sagði að annars vegar verðlagsþróun hér innanlands og hins vegar gengisþróun krónunnar gagnvart evru þegar þenslan var sem mest á árunum 2006-2007 hefði skotið okkur upp í 3. sæti landa innan EES .
Einungis Lúxemborg með sína miklu þjóðarframleiðslu á mann og olíuríkið Noregur hefðu verið ofar .
Eftir hrun á gengi krónunnar værum við komin á svipaðar slóðir á listanum og við vorum á árið 2004 .
Ef gengi krónunnar styrkist , eins og stefnt er að með þeirri efnahagsáætlun sem unnið er eftir , verður Ísland nálægt 9. sæti samanburðarins eða á svipuðum slóðum og þjóðir á borð við Finna , Svía og Hollendinga .
Verði gengið eins og það er í dag verðum við í svipaðri stöðu og t.d. Bretar og meðaltal þjóða sem tekið hafa upp evruna sem gjaldmiðil .
Hannes benti á að þrátt fyrir fall á gengi krónunnar , frá því að það var allt of sterkt á árinu 2007 , harkalega aðlögun eftir ofþenslu efnahagskerfisins og það viðbótaráfall sem við hefðum orðið fyrir vegna falls bankanna og alþjóðlegrar efnahagskreppu félli Ísland ekki neðar á þessum lista en svo að það væri enn í efstu deild þeirra þjóða sem við bærum okkur gjarnan saman við .
gudni@mbl.is 