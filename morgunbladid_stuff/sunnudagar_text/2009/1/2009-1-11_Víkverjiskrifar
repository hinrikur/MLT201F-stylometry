Víkverji gaf sjálfum sér í jólagjöf DVD-útgáfuna af Mamma mia og horfði á um hátíðarnar sér til ómældrar skemmtunar .
Þetta er mynd sem Víkverji á eftir að horfa á ár hvert því hún kætir hann svo mjög og fyllir hann bjartsýni .
Þegar Víkverji brá sér síðan til London á dögunum kom ekki annað til mála en að sjá söngleikinn .
Víkverji skemmti sér gríðarlega vel á sýningunni innan um settlega Breta sem sátu kyrrir í sætum sínum meðan Víkverji iðaði í sæti sínu og sönglaði með í huganum .
Í lok sýningar voru leikarar klappaðir upp og tóku aukalög : Dancing Queen og Mamma mia .
Þá umbreyttust hinir stilltu Bretar og klöppuðu og sungu hástöfum með .
Þegar leikararnir sungu síðan Waterloo trylltist salurinn .
Fólk stóð upp , söng hástöfum og steig villt dansspor .
Víkverji tók fullan þátt í æsingnum .
Frá því hann horfði á Mamma mia á myndbandi hafði hann álasað sér ótal sinnum fyrir að hafa ekki farið í bíó og séð myndina og upplifað hópstemningu .
Nú var bætt fyrir það .
Víkverji gekk syngjandi sæll út úr leikhúsinu .
Víkverji er ánægður með þann sið Breta að leyfa leikhúsgestum að hafa með sér veitingar inn í salinn og gæða sér á þeim meðan á sýningu stendur .
Það er ákaflega notalegt að dreypa á rauðvíni og horfa um leið á góða leiksýningu .
Íslenskt leikhús er alltof formlegt , næstum eins og stofnun þar sem alltof margt er bannað .
Breskt leikhús er miklu skemmtilegra og afslappaðra .
Víkverji er einlægur aðdáandi Breta og alls þess sem breskt er .
Í ferð sinn til London mætti hann einstakri velvild og gestrisni og ekki var fundið að því að hann væri Íslendingur .
Hann mætti meira að segja verulegri umhyggjusemi vegna þjóðernis síns .
Víkverji er þegar farinn að plana næstu ferð til stórborgarinnar .
