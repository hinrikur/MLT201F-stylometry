BJÖRGVIN Björgvinsson , skíðakappi frá Dalvík , náði sínum besta árangri á móti í heimsbikarnum í svigi , sem fram fór í Zagreb í Króatíu Á þriðjudaginn .
Björgvin endaði í 24. sæti , en 75 keppendur tóku þátt í mótinu , sem þykir eitt það glæsilegasta í mótaröðinni .
Stefnir Björgvin á að gera enn betur í Adelboden í dag þegar hann keppir þar í svigi .
" Ég er mjög ánægður með daginn .
Loksins tókst þetta hjá mér , en ég er búinn að bíða eftir þessu ansi lengi , " sagði Björgvin hæstánægður í gær .
Hann átti við flensu að stríða , en lét hana ekki aftra sér í brekkunni .
" Það var varla neitt til að tala um , ekkert sem ég lét trufla mig .
Ég vissi af einum sem hafði komist niður og endaði meðal 30 efstu og ég sagði við sjálfan mig , að fyrst hann komst niður , ætlaði ég líka að komast niður .
Þetta átti bara að smella og það small , enda er ég í toppformi , " sagði Björgvin við Morgunblaðið .
