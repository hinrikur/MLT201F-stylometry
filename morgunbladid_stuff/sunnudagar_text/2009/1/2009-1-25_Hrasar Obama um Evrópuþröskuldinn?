Eftir Kristján Jónsson kjon@mbl.is Þrátt fyrir margítrekaðar viljayfirlýsingar í sögu Evrópusambandsins um nauðsyn einingar út á við hefur oft gengið illa að fá aðildarríkin til að sameinast um eina stefnu í utanríkis- og varnarmálum þegar mikið er í húfi .
Klofningurinn var augljós í aðdraganda innrásarinnar í Írak 2003 .
Nú velta menn því fyrir sér hvort Barack Obama muni þurfa að fást við Evrópu sem sé sundruð í alþjóðamálum .
Obama virðist vera holdi klæddur draumur þeirra Evrópumanna sem hafa saknað " gömlu Bandaríkjanna " sem alltaf ráðfærðu sig við bandamenn .
Sumir efast reyndar um að samráðið fyrir tíma Bush hafi nokkurn tíma verið jafn mikið og ýmsir fullyrða núna .
En nýi forsetinn tekur umsvifalaust á viðkvæmum málum sem hafa eitrað samskiptin við Evrópu , ákveður að loka Guantanamo-fangabúðunum , hætt verður að fljúga með meinta hryðjuverkamenn heimshorna á milli til að geta beitt aðferðum Mið-Austurlandaríkja við að kreista upp úr þeim upplýsingar .
Og jafnframt bannar hann pyntingar .
Mun stefna Obama verða til þess að samstaðan yfir hafið aukist á ný ? Hann naut þegar mikilla vinsælda í Evrópu áður en hann tók við embætti ef marka má kannanir og frammámenn í aðildarríkjum ESB tjá sig afar vinsamlega um hann .
Charles Grant , yfirmaður hugveitunnar Miðstöðvar evrópskra umbóta , CER , segir að vel komi til greina að Obama muni beina mjög sjónum sínum að ESB en hefur sínar efasemdir .
" Ég held að hann muni verða fyrir vonbrigðum vegna þess að ESB er sundrað , getulaust og vængstýft , " hefur The International Herald Tribune eftir Grant .
Nokkrir vondir kostir Ljóst er að hyggist Obama standa við loforð um að ríkið taki aftur forystuna í heiminum verður hann oft að velja milli nokkurra vondra kosta .
Ef til vill tekst honum að telja leiðtoga Írana á að draga úr stuðningi við ofstækisöfl eins og Hizbollah og Hamas .
En munu þeir nokkurn tíma fást til að stöðva tilraunir til að smíða kjaranorkuvopn , tilraunir sem landar þeirra virðast almennt styðja ? Er ef til vill , lækkandi olíutekjur gætu gert menn samningafúsari í Teheran .
En sumir leiðtogar í ESB eru tregir til að herða viðskiptahömlur gegn Íran af ótta við að missa viðskipti ; Kína og Rússland muni hlaupa í skarðið .
Verði Íran kjarnavopnaland munu grannar þeirra Tyrkir , Sádi-Arabar og Egyptar vafalaust reyna að jafna metin , segja margir sérfræðingar .
Ekki verður það til framdráttar þeirri áherslu Obama að koma í veg fyrir útbreiðslu kjarnorkuvopna .
Obama vill herða róðurinn í Afganistan og fjölga þar í herliðinu í takti við fækkunina í Írak .
Kannanir sýna mikla andstöðu meðal almennings í Evrópu við stríðið í Afganistan og margir leiðtogar í álfunni vísa því á bug að nauðsynlegt sé eða yfirleitt kleift að hamla gegn öfgamönnum þar .
Bretar og nokkrar þjóðir hafa að vísu lagt fram sinn skerf en Frakkar og Þjóðverjar setja skilyrði um að herlið þeirra berjist ekki á helsta átakasvæðinu í sunnanverðu Afganistan .
Og þeir taka illa í tillögur um fjölgun í herliðinu , málið veldur stöðugt meiri núningi í Atlantshafsbandalaginu .
Fúlsað við föngum OBAMA hefur ákveðið að loka Guantanamo-búðunum illræmdu innan árs en eftir stendur mikill vandi , þ.e.a.s. hvað gera eigi við fangana sem eru liðlega 250 .
Réttarhöld voru hafin gegn sumum þeirra fyrir sérstökum herdómstólum en Obama hefur stöðvað þau , í mörgum tilfellum hefur ekki tekist að sanna sekt þótt grunurinn sé sterkur .
Og sumir hafa reynst saklausir .
Ætlunin er að færa þá sem taldir eru vera sekir í fangelsi í Bandaríkjunum sjálfum .
En um 50 fangar sitja enn inni þótt flest bendi til að þeir séu saklausir af aðild að hryðjuverkasamtökum .
Þeir verða látnir lausir og annaðhvort sendir aftur til heimalandsins eða annars lands , æski þeir þess .
En engin Evrópuríki hafa gefið skýr loforð um að taka við þeim , ekki heldur þau sem gagnrýndu hart meðferðina á þeim sem brot á alþjóðalögum .
