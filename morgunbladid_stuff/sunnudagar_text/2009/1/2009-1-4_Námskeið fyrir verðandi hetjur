Eftir Ásgeir Ingvarsson asgeiri@mbl.is Hvað myndirðu gera ef þú kæmir að vettvangi bílslyss eða ef ættingi fengi aðsvif í matarboði ? Kanntu að bregðast rétt við ? Ertu reiðbúinn að bjarga mannslífum ? Lykillinn að því að bregðast rétt við er að kunna skyndihjálp og hana má læra hjá Rauða krossinum .
" Í raun má skipta skyndihjálp í tvo flokka ; annars vegar er það skyndihjálpin sem við þurfum iðulega á að halda í daglegu lífi , til dæmis hvernig á að búa rétt um sár eða hvernig meðhöndla á smávægileg brunasár eða blóðnasir .
Síðan er það skyndihjálpin sem getur bjargað mannslífum , til dæmis að þekkja einkenni alvarlegra sjúkdóma , vita hvernig á að stöðva miklar blæðingar , og endurlífga fólk sem hefur misst meðvitund og er hætt að anda , " segir Gunnhildur Sveinsdóttir , verkefnisstjóri skyndihjálpar hjá Rauða krossinum .
" Skyndihjálp gengur fyrst og fremst út á að reyna eftir fremsta megni að minnka alvarleika áverka og viðhalda lífi fólks þangað til sérhæfð aðstoð berst .
Það er meðal annars þess vegna sem eitt aðalatriði skyndihjálpar er að tryggja öryggi á slysstað svo hinn slasaði og þeir sem koma honum til bjargar verði ekki fyrir frekara tjóni , " bætir Gunnhildur við .
Stutt og löng námskeið Kennsla skyndihjálpar hefur verið eitt af aðalverkefnum Rauða krossins á Íslandi allt frá stofnun og eru nú í boði bæði lengri og skemmri námskeið í skyndihjálp auk sérhæfðra námskeiða , til dæmis fyrir foreldra og starfsfólk grunnskóla .
Deildir Rauða krossins um allt land skipuleggja námskeið með reglulegu millibili og bjóða fyrirtækjum skyndihjálparnámskeið fyrir starfsmenn .
" Langalgengast er að fólk taki stysta námskeiðið sem er aðeins 4 klukkustundir .
Þar er farið yfir allra mikilvægustu atriðin sem kunna þarf á úrslitastundu , " segir Gunnhildur en einnig eru í boði 4 , 8 og 12 tíma skyndihjálparnámskeið .
" Á lengri námskeiðunum gefst okkur tækifæri til að fara dýpra í hlutina og byggja upp meiri færni , " útskýrir Gunnhildur en lengri námskeiðin eru meðal annars skilyrði fyrir þá sem vilja fá meirapróf og einnig hluti af náminu hjá ýmsum starfsstéttum .
Sérnámskeið um börn Námskeiðið Börn og umhverfi er ætlað ungmennum sem umgangast yngri börn sem þau ef til vill líta eftir .
" Þar skoðum við einkum forvarnir , hvernig útbúa má umhverfi barna þannig að koma megi í veg fyrir slysin .
Einnig bjóðum við námskeiðið Slys og veikindi barna sem er vinsælt hjá foreldrum .
Á því námskeiði er fjallað um helstu áverka og veikindi barna og hvernig á að bregðast við þeim , " segir Gunnhildur .
Almenningi stendur einnig til boða námskeið í sálrænum stuðningi .
" Þar fjöllum við um hvernig fólk bregst við erfiðum aðstæðum og hvernig styðja má fólk í áföllum .
Ekki er um áfallahjálp að ræða , heldur einföld atriði sem skipt geta sköpum , svo sem hvernig huga skal að börnum sem verða vitni að slysum , og veita fólki umhyggju og skjól og ef til vill tækifæri til að tala um það sem gerst hefur , " útskýrir Gunnhildur að lokum 