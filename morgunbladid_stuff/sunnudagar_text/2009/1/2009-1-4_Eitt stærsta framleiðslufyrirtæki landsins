Eftir Svanhvíti Ljósbjörgu svanhvit@mbl.is Það verður umbylting á starfi Kvikmyndaskóla Íslands í ár þar sem skólinn er að flytja í nýtt og sérhannað húsnæði í Kópavogi .
Böðvar Bjarki Pétursson , forstöðumaður Kvikmyndaskóla Íslands , var að vonum spenntur þegar Morgunblaðið hafði samband við hann enda segir hann aðstöðuna á nýjum stað vera eins og hún gerist best í kvikmyndaskólum í heiminum .
" Þar erum við með tvo bíósali , flott stúdíó og algjörlega frábæra aðstöðu .
Þetta verður mikill munur og ekki seinna vænna enda er 100 prósenta aukning á umsóknum hjá okkur .
Við þurftum því að vísa nemendum frá öllum deildum nema einni en það er handrit og leikstjórn .
" Kvikmyndaskólinn er 16 ára gömul stofnun og fyrsta námskeiðið á vegum skólans var haldið árið 1992 .
Það var síðan árið 2003 sem skólinn fékk viðurkenningu frá menntamálaráðuneytinu á einni námsbraut sem hét þá kvikmyndabraut og árið 2007 fékk skólinn viðurkenningu á þremur nýjum brautum .
Böðvar talar því um að skólinn sé búinn að vera starfandi í núverandi formi frá árinu 2007 .
" Það má segja að á tíunda áratugnum hafi þetta verið mjög stór þriggja mánaða námskeið og margir þekktir menn sem fóru þar í gegn .
En síðan verður þetta að skóla með viðurkenndu námi .
" Virkir nemendur Kvikmyndaskólinn er á framhaldsskólastigi en Böðvar segir skólann óvenjulegan að því leyti að hann sé í raun í samkeppni við tveggja ára námsbrautir í erlendum kvikmyndaskólum sem gjarnan eru á mastersstigi .
" Það er því hægt að fá 100 prósent námslán hjá Lánasjóði íslenskra námsmanna fyrir náminu .
Samsetning á nemendum hjá okkur er þannig að það eru 40 prósent sem hafa lokið stúdentsprófi , 15 prósent sem hafa lokið háskólaprófi og meðalaldurinn er 22 ár .
Hinn dæmigerði kvikmyndaskólanemi er því 22 ára , hefur lokið 70-80 einingum upp í stúdentspróf , hefur kannski prófað eitthvað annað en kemur hingað til að finna sig .
Námið hjá okkur er tvö ár sem er mjög algengur námstími í kvikmyndanámi , " segir Böðvar og bætir við að helsti styrkur skólans sé að nemendur skili sér í fagið að skóla loknum .
" Þetta er mikil samkeppnisgrein og í þessari grein er lítið spurt um gráður heldur er spurt hvað þú getur .
Þeir sem sanna sig komast alls staðar að .
Okkur hefur gengið ansi vel að koma nemendunum okkar út og við eigum nemendur hjá öllum kvikmyndafyrirtækjum og öllum sjónvarpsstöðvum auk þess sem þau eru mjög virk í stuttmyndasamkeppnum og öðru slíku .
Þetta er fagskóli , við erum að útbúa fagfólk og þau koma út á markaðinn og þrýsta á .
Háleitt markmið skólans er að stækka og efla kvikmyndaiðnaðinn á Íslandi .
Það gerum við meðal annars með því að dæla út fólki .
Við höfum stækkað frá 1997 , á haustönn voru 97 nemendur í skólanum og núna eru um 130 nemendur í skólanum .
" Tæknideildin vinsælust Það eru fjögur sérsvið sem hægt er að taka í Kvikmyndaskólanum ; framleiðsla og leikstjórn , skapandi tæknivinna , handrit og leikstjórn og leiklist fyrir kvikmyndir .
Böðvar segir að það sé óvenjulegt hvaða braut sé vinsælust í ár .
" Það er svakaleg holskefla inn í tæknideildina og leiklistin er rosalega vinsæl .
Tæknin virðist vera vinsæl og það er margt mjög öflugt fólk sem kemur þar inn .
Það er auðvitað praktískasta deildin , fólk er að hugsa um atvinnu .
Hingað til hefur það þótt svolítill lúxus að fara í listaskóla að læra en allt í einu er það orðið eins praktískt og hvað annað .
En tæknideildin er tvímælalaust vinsælust í ár en þar eru menn að læra kvikmyndatöku , klippingu , hljóðvinnslu og fleira slíkt sem er eitthvað sem vantar alltaf fólk í .
" Um 80-90 stuttmyndir á önn Böðvar segir að það séu mikil tækifæri fyrir nemendur Kvikmyndaskólans .
" Það er gefið mál að þessi myndmiðlaiðnaður er í mikilli sókn .
Til dæmis þessi stafræna væðing á sjónvarpsstöðvum sem gerir það að verkum að það eru margfalt fleiri sjónvarpsstöðvar í boði og svo auðvitað netið með allri sinni dreifingu .
Þetta gerir það að verkum að það hreinlega vantar meira efni og það þarf að búa til meira efni .
Síðan hafa íslenskir kvikmyndagerðarmenn staðið sig vel og okkur tekst alltaf að hafa einn til tvo leikstjóra í fremstu röð sem viðheldur þessum áhuga .
Stóru tíðindin úr íslensku sjónvarps- og kvikmyndalífi eru síðan þessar sjónvarpsseríur .
Loksins hefur okkur tekist að búa til leiknar sjónvarpsseríur eins og við höfum séð undanfarið .
Það gerir það að verkum að það eru tækifæri .
Svo er Kvikmyndaskóli Íslands , sem er 80 prósent verklegur , eitt stærsta framleiðslufyrirtæki landsins en við búum til um 80-90 stuttmyndir á hverri önn og því margt að gerast hér .
" 