Eftir Pétur Blöndal pebl@mbl.is Ég á mér engar sérstakar náðarstundir til skrifta , " segir sagnaþulur yfir níræðu , Kristmundur Bjarnason á Sjávarborg í Skagafirði , sem sendi frá sér ævisögu Gríms Jónssonar , fyrir jólin og ritverkin eru orðin mörg um dagana – fyrsta bókin kom út um miðjan fimmta áratuginn og nefndist Langt inn í liðna tíð .
" Þetta er eins og hver önnur vinna , " segir hann .
" Heimildasöfnunin er tímafrekust , síðan að vinna úr heimildunum .
Oft efamál , hvað skal taka , hverju sleppa .
" Hann segist skrifa bækur sínar á Sjávarborg , en lætur ekki mikið uppi um hvernig – aðeins að áður skrifaði hann á ritvél , en " nú á tölvu , sem ég kann ekki með að fara " .
Þegar blaðamaður nefnir að erfiðara sé að nálgast hann en flesta aðra höfunda , þar sem hann noti hvorki síma né tölvupóst , þá svarar hann með hægð : " Fyrir daga tölvupósts og síma var hægt að nálgast mig sem aðra .
" Andstæðurnar í Grími Amtmaðurinn á einbúasetrinu nefnist ævisagan sem Kristmundur sendi frá sér fyrir jólin .
Ísland átti hug Gríms Jónssonar allan og hann flutti frá konum og börnum fyrir fjöllin , jöklana , stórfljótin , bunulækina og norðurljósin .
Það hefur verið mikil fórn .
" Já , það er með manninn eins og svo mörg önnur kvikindi : hann leitar uppruna síns , " segir Kristmundur .
" Það sýnir vel að í mannskepnunni búa ýmsir duldir þættir , sem við eigum sameiginlega með öðrum dýrum .
Enginn vill vera hnepptur við smalaþúfuna ævina alla .
Þó á hún alltaf rúm í hugskotinu , ef grannt er eftir leitað .
Ísland átti svo margt , sem ekki var að finna í Danmörku , og andstæðurnar skerptust æ betur hvað leið í hugarranni Gríms amtmanns .
" Styrkur alþýðu og veikleiki Hugmyndin kviknaði þegar hann setti saman aðra ævisögu , Þorsteins á Skipalóni .
" Þá var Grímur amtmaður og heimilisfólk á Möðruvöllum í Hörgárdal sífellt að þvælast fyrir mér í handritum , en það var á árunum 1826-1833 og aftur 1843-1849 .
Mér fannst margt forvitnilegt við þessa dansk-íslensku fjölskyldu og þau vandamál , sem hún átti við að stríða í einkalífi og utan þess .
Á þessum tíma reyndist erlendum Kaupmannahafnarkonum erfitt að setjast að í íslenskri sveit og laga sig að lífi þar .
Hélt þá íslenskur bændalýður , að hann bæri af öðrum sökum vits og þekkingar á fornum fræðum norrænum , og Íslendingar væru öllum þjóðum fremri , líklega í hvívetna .
Í þessu fólst í senn styrkur alþýðu og veikleiki .
Frændur þeirra á Norðurlöndum höfðu glatað tungu sinni , sameiginlegu máli Norðurlandanna .
Þeir áttuðu sig snemma á því , að tungumálið var meginstoð þjóðarvitundar þeirra og þóttust af .
Af þessu kann aftur að hafa leitt ofdekur og hroki á annan veginn , en tómlæti á hinn bóginn gagnvart því , sem erlent var og gagnlegt í verklegum efnum .
Íslendingum blöskraði til að mynda þegar Baunverjinn fór að berjast fyrir því , að landar færu að " éta gras eins og skepnur " .
Og ýmsir þeir , sem voru í fyrirrúmi hjá alþýðu lögðust þungt á þá sveifina .
" Kristmundur bætir við : " En það var svo sem eftir Dönum að fara þessa á leit , ásamt " dönsku Íslendingum " , að landinn gerðist grasæta ! Það voru garðyrkjumál og önnur ræktunarmál , veraldleg og andleg , sem urðu til þess , að ýmsir norðlenskir fyrirmenn undu ekki afskiptum Gríms amtmanns og gerðu að lokum " heimreið " að honum vorið 1849 .
" Ættir og óðöl Þá blésu vindar lýðræðis um Evrópu , sem beindust þó ekki gegn danska kónginum .
" Það var sjálfgefið , að norrænir lýðræðissinnar , héldu þannig á spöðum á 19. öld , að hægt væri að róma lýðfrelsi og rækta með sér ást á konungum , " segir Kristmundur .
" Fyrirbrigðið var sumpart samnorrænt , enda ýmsir konungbornir menn frjálshyggjumenn í reynd .
Baráttan fyrir pólitísku frelsi var ekki háð gegn konungi .
" Mótmælin sem brutust út meðal íslenskra lýðræðissinna gegn Grími í " heimreiðinni " telur Kristmundur að hafi aðeins átt ítök í hugum fárra .
" Það voru fremur persónulegar ástæður , sem lágu að baki eins og fram kemur í sögunni ; þessir lýðræðissinnar snerust gegn lýðræðisöflum þjóðarinnar á þessum tíma , blessaðir .
" – Þannig að Grímur var lýðræðissinni ? " Hugtakið lýðræðissinni var nánast óþekkt á Norðurlöndum um daga Gríms .
Þingbundin konungsstjórn var fremur til umræðu á síðustu árum hans .
Engum datt í hug að losa sig við kónginn , heldur draga úr völdum hans með nokkru þingræði , sem var raunar ekki á marga fiska framan af .
" Kristmundur lætur ekkert veiða upp úr sér um hvort lýðræðisbaráttan þá bregði upp nýju sjónarhorni á umræðuna um fullveldið nú .
" Spurningunni þori ég ekki að svara að sinni .
" Og þótt atburðirnir séu sóttir langt aftur , þá efast Kristmundur ekki um að sagan um Grím Jónsson eigi erindi við nútímann .
" Vissulega .
Togstreitan um ættir og óðöl er alltaf jafn ný , í veraldlegri sem andlegri merkingu .
" Vinnur björgunarstarf Og Kristmundur gerir ekki mikið úr því að þurfa að sækja heimildir svo langt aftur .
" Jú , ég býst við , að erfiðara sé fyrir höfund að afla heimilda tvö-þrjú hundruð ár aftur í tímann en ef um samtímaefni er að ræða .
En það hefur sína kosti með sér að verða líta hlutina í fjarlægð , umhverfi sögunnar verður nokkuð annað , persónurnar forvitnilegri , en allar bera þær með sér svipmót þeirrar samtíðar , sem ól þær .
Fjórðungi bregður til fósturs er naumast ofsagt .
" – Hvert sækirðu heimildir ? " Í íslensk söfn , söfn í Kaupmannahöfn , og í einkasöfn ( stundum ) , svo sem í bréfasöfn í einkaeign .
Eru þá ótaldar prentaðar heimildir , svo sem blöð og bækur , íslenskar og erlendar eftir atvikum hverju sinni .
" Hann er jafnan með margar bækur í vinnslu á sama tíma .
" Já , ég er venjulega með efni til nokkurra bóka í einu ; safna efni til fleiri en einnar bókar í senn , á því í fórum mínum margt óbirt , jafnvel efni heilla bóka .
Stundum má kalla , að ég þykist vera að vinna björgunarstarf .
Ég á til að mynda mikið safn heimilda um notkun flutningasleða frá öndverðu hérlendis til þess tíma , er vélsleðar tóku að mestu af þeim ómakið .
Ég hef þó ekkert tekið saman um þetta efni .
" Skrýtnir kumpánar Sagan hefst í móðuharðindunum og nýlega var yfirstandandi kreppu líkt við þau ; það liggur því beint við að spyrja Kristmund hvað honum finnst um þann samanburð .
" Jú , en þar er fáu saman að jafna , ekki má gleyma að taka mið af viðhorfum og öðrum aðstæðum hvers tíma , " segir hann .
" Á ofanverðri 18. öld var mikil óáran , sumpart svo mikil , að elstu menn mundu ekki dæmi slíks .
Var þó á þeim tíma skammt stórra högga milli .
Vitaskuld eiga samfélagslegir erfiðleikar okkar í dag lítið skylt við óáran fyrri tíma , sem áttu fyrst og fremst rætur að rekja til slæms árferðis , en nú má rekja vandræði til slæms hugarfars fyrst og fremst , taumlausrar græðgi og sjálfshyggju hvers konar .
Það eru skrýtnir kumpánar , sem þreytast ekki á að reyta af sér mannorðið með því að safna að sér peningum , sem þeir hafa ekkert með að gera og eru mun betur komnir annars staðar .
Þetta eru menn , sem kunna ekki með fé að fara , þótt sumir hverjir mylgri annað veifið í nauðþurftarmenn , vonandi af góðhug .
Engan á að skorta fé til nauðþurfta .
Það er blettur á hverju þjóðfélagi að ala upp stétt , sem á ekki mat í munn sér , sem lætur náungann mausa án hjálpar .
Glæpur gagnvart yngstu kynslóðinni , sem á að erfa landið .
" – Hefurðu áhyggjur af kreppunni ? " Nei , ég hef engar áhyggjur .
Hins vegar finnst mér leiðinlegt til þess að vita , að landar mínir skuli aðhyllast happa- og glappa-aðferðir í stjórnsýslu .
" Ólst upp við söng og sagnaþul Kristmundur fæddist á Reykjum fram í Skagafirði og var tekin í fóstur af Björgu Einarsdóttur prófastskonu frá Undirfelli í Vatnsdal og ólst upp á vegum hennar og sonar hennar , séra Tryggva Kvarans og konu hans Önnu Thorarensen frá Kirkjubæ á Rangárvöllum .
" Ég ólst upp við söng og söguþul .
Sögurnar nam ég við kné fósturömmu minnar , sem var margkunnug kona , fædd 1851 .
Nei , ég held , að ég búi hér að arfleifð og uppeldi .
Eftir stúdentspróf frá MA utanskóla 1940 átti ég um sinn heima í Reykjavík og las undir skóla með væntanlegum menntskælingum og þýddi auk þess bækur af ýmsum toga , flestum ómerkilegum .
Fluttist aftur norður 1949 og settist að á bernskuheimili konu minnar , Hlífar Ragnheiðar Árnadóttur .
Og þar hef ég verið síðan og haldið uppteknum hætti , sett saman bækur og í og með dundað mér svolítið við búskap til þess að hressa upp á mannorðið .
" – Þú nefnir " innblásturinn " sem þú fékkst frá fósturömmu þinni ? " Hún hét Björg Einarsdóttir og var seinni kona Hjörleifs prófasts Einarssonar á Undirfelli í Vatnsdal , fædd 1851 , dáin 1943 , vel ern .
Mundi því tímana tvenna .
Ég hafði ákaflega gaman af að heyra hana segja frá gömlum tímum og hinum miklu breytingum , sem urðu um og upp úr 1870 .
" Mikill hamingjuhrólfur Þau Hlíf eiga þrjár dætur , Heiðbjörtu , Guðrúnu Björgu og Bryndísi Helgu , og þær aftur börn og buru .
" Ég hef verið mikill hamingjuhrólfur .
" Og þegar Kristmundur er beðinn að lýsa venjulegum degi heima á Sjávarborg svarar hann aðeins : " Það er enginn dagur eins .
" Stundum er sagt að á Snæfellsnesi sæki menn kraft í jökulinn ; sækir Kristmundur kraft í Skagafjörðinn ? " Nei , það held ég ekki .
Þetta er eins konar útrás uppá gamlan máta .
Tjáningarþörf .
Ég orti í gríð og erg frá átta ára aldri til tvítugs .
Brenndi þá syrpum mínum því að mér varð fullljóst að ég var ekki efni í skáld og harmaði það ekki .
" Og Kristmundur segist eiga mörg áhugamál , þótt þau hverfi í skugga fyrir sífelldum skrifum .
" Ég hef mikla ánægju af söng og tónlist yfirleitt þótt ég sé nú næstum heyrnarlaus og raddlaus að auki ; leyfi mér þó að syngja ferðugt í huganum ! " Bókin Amtmaðurinn á einbúasetrinu hefst árið 1782 , kannski á erfiðasta tímaskeiði Íslandssögunnar : " Veturinn hefur verið kaldur frá Knúti , 7. janúar .
Hafís fyrir mestum parti lands og þar með fylgjandi harðviðri , stórkaföld með staðföstum frostum .
Hann glennti sig upp um Urbanus , 25. maí , gerði spillingarblota .
Lengst af vetri svignaði aldrei fyrir húsdyrum mót sólu ; gaf því óvíða til kirkna .
Urðu nú mörg skaðatilfelli og lítið um björg , gáfust þó sums staðar hvalir í ísnum .
Fjársýkin auglýsir sig enn og mjög er krankfellt um land allt .
Margir nafnkenndir burtkallast , og almúginn etur hóflaxinn og veslast upp úr hneppu .
Sólmánuður er liðinn , heyannir gengnar í garð .
Í þetta sinn er óvíða mikil heyskaparönn ; í sumum sveitum vart borinn ljár í gras , því að það er ekki til .
Margur hafði vonað sér bata um lestir , en ennþá viðhélzt sama óáran til lands og sjávar , harðrétti , hungur ; lifa þó sumir við stát og hofmennsku .
Þetta er gömul saga , sem alltaf er jafnný .
Ef áraskipti eru að harðindunum , hefur forsjóninni þóknazt að plaga landslýðinn með fjársýki og bólusótt item öðrum plágum .
Guð tyftar börnin sín .
" Sof þú nú , Grímur Erfiljóð Steingríms Thorsteinssonar um Grím er frumbirt í ævisögunni .
" Það fannst með fleiri " dröslum " úr dánarbúi Westergaard-Nielsens prófessors og er nú í eigu Braga Kristjónssonar fornbóksala , sem veitti mér góðfúslega leyfi til að nota það , " segir Kristmundur og gefur sjálfur góðfúslega leyfi til birtingar í Morgunblaðinu : Sof þú nú , Grímur , sætt í gröf , mjúkt sé þér moldar skaut , mýkri enn lífsins braut .
Þú hefir mæddur þángað flutt , sem hvíldin veitist vær og vargbit þér ei nær .
Lifanda níð við leiði þitt með eigin sverði sig særir , en hvergi þig .
Þekktur af fáum þú varst hér , – þeir fáu fella tár og fella mörg og sár .
Þeir vita að hreint þitt hjartað var og unni drengskap , dyggð , dapurri þúngað hryggð .
Þú þekktir heiminn helzt til vel , – þess hjarta harmar mest , sem heiminn þekkir bezt .
Und köldum svip bjó hjarta heitt , blíð sunna byrgðist hlý á bak við kólgu ský .
Þá sverðið hefur hjarta lagt hart dæma hal ei skalt þó hlæji munnur kalt .
Sannmáll þú varst , en sætmáll ei , lautzt aldrei lágum heim , lékst aldrei skjöldum tveim .
Þín spor ei sjást á skeiði skríls .
Þú varst í þeli hreinn þessvegna stundum einn .
Á þessum degi 4. janúar 1903 Furðulegur fílsdauði Fíllinn Topsy var tekin af lífi fyrir glæpi sína í Coney Island í New York sunnudaginn 4. janúar 1903 .
Sérstakur búnaður var smíðaður svo hægt væri að hleypa rafmagni í fílinn og taka hann þannig af lífi .
Uppfinningamaðurinn Thomas Edison átti hugmyndina að þessari aðferð og gerði heimildarmynd um ósköpin .
Topsy var 28 ára gömul fílskýr og hafði eytt ævinni sem sýningardýr í Bandaríkjunum .
Hún varð mannsbani árið 1900 og aftur árið 1901 .
Í bæði skiptin drap hún þjálfara sína .
Þegar þriðji þjálfarinn varð fyrir barðinu á reiði hennar sumarið 1902 var eigendunum nóg boðið og ákváðu að taka hana af lífi .
Var þá ekkert tillit tekið til þess að þjálfarinn hafði beitt hana miklu harðræði og hún réðst á hann þegar hann , sauðdrukkinn , reyndi að stinga logandi sígarettu í munn hennar .
Í fyrstu ætluðu menn sér að hengja Topsy , þótt ekki fylgi sögunni hvernig þeir ætluðu að bera sig að við það .
Bandarísku dýraverndunarsamtökin mótmæltu þeim grimmdaráformum harðlega og vísuðu m.a. til þess að New York-ríki hefði skipt út gálgum fyrir rafmagnsstóla þegar dauðadómi manna væri fullnægt .
Miklar vangaveltur hófust um hver væri hæfilegur dauðdagi og auðvitað þótti nærtækt að líta til rafmagnsins .
Undanfarin 11 ár höfðu menn verið teknir af lífi í rafmagnsstólum og nú var röðin komin að Topsy .
Og í þetta sinn mótmæltu dýraverndarsamtökin ekki , enda erfitt að fetta fingur út í aftökuaðferð á dýrum sem þótti fullboðleg mönnum .
Thomas Edison hafði efnt til opinberra aftaka með rafmagni á hundum og köttum , til að sýna fram á að riðstraumur væri stórhættulegur .
Sjálfur hélt hann ágæti jafnstraums á lofti .
Edison var kjörinn ráðgjafi og hann greip fegins hendi þetta tækifæri til að sýna fram á hversu hættulegur riðstraumur væri , með því að beita honum á heilan fíl .
Topsy var leidd á aftökustaðinn og þar voru stórar koparplötur festar við lappir hennar .
Þær voru tengdar við rafkapla og svo var strauminum hleypt á .
Í heimildarmynd Edisons sést hvernig fílkýrin varð stjörf og svo steig upp mikill reykur af brennandi koparplötunum .
Straumurinn var tekinn af og Topsy féll dauð fram yfir sig .
Um fimmtán hundruð áhorfendur voru að þessari opinberu aftöku fílskýrinnar Topsy .
