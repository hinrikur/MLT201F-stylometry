Eftir Ásgeir Ingvarsson asgeiri@mbl.is Nám borgar sig ekki bara fyrir okkur sem göngum upprétt .
Spennandi námsmöguleikar eru líka í boði fyrir besta vininn til að verða að sannkölluðum fyrirmyndarhundi .
Ásta Dóra Ingadóttir er hundaatferlisráðgjafi og starfrækir hundaskólann Gallerí Voff .
" Á námskeiðunum er umfram allt verið að kenna samskipti þannig að hundurinn læri að taka mark á eigandanum og eru hlýðniæfingarnar tæki til þess , " segir Ásta Dóra .
" Sumir halda að það sé nóg að hundurinn kunni að setjast heima í stofu og hann þurfi þess vegna ekki að fara á námskeið en það skiptir máli að hundurinn hlýði skilyrðislaust við allar aðstæður og ekki bara þegar honum hentar .
Ef hundurinn hlýðir svo bara þegar hann á von á verðlaunum er hann í raun búinn að temja eigandann , hundar eru nefnilega mjög góðir í að temja fólk , " bætir Ásta Dóra við glettin .
Gaman í skólanum Grunnnámskeiðin hjá Ástu Dóru eru samtals tíu kennslustundir sem dreifast á jafnmargar vikur og segir hún bæði hundana og eigendurna hafa fjarska gaman af .
" Það er yfirleitt mikið stuð á námskeiðunum og jafnvel heilu fjölskyldurnar sem koma með hverjum hundi .
Hundarnir hafa mjög gaman af þessu enda er hundunum kennt á jákvæðan hátt , með umbun , um leið og eigendunum er kennt hvernig á að setja hundinum mörk , " segir Ásta Dóra .
" Þegar hundarnir skilja svo til hvers er ætlast af þeim verða þeir svo ánægðir að skín úr andlitinu á þeim og þegar sama athöfnin endurtekur sig nokkrum sinnum og þeir vita hvað gerist næst þá finnst þeim rosalega gaman að vera til .
" Sama dýrið Að sögn Ástu Dóru eiga allir hundar að geta lært .
" Það ganga alls kyns sögur um vissar tegundir sem eiga að vera svo vitlausar að ekki á að vera hægt að kenna þeim neitt .
En á námskeiðunum mínum hefur það komið ítrekað í ljós að engin hundategund er vitlausari en aðrar .
Allir hundar eru sama dýrið , bara í mismunandi pakkningum .
Þeir haga sér allir eins , hafa sama tjáskiptakerfi og skilja allir hverjir aðra , " segir hún .
Mestu skiptir að eigandinn læri réttu samskiptin við hundinn sinn : " Það hvort hundurinn tekur mark á manni eða ekki veltur á því hvernig maður kynnir sig fyrir hundinum .
Sami hundur getur hlýtt í einu og öllu manneskju sem hann finnur að er leiðtogi , en ekki hlustað á næsta mann sem skortir réttu framkomuna .
Hundar eru næmir fyrir virðingarröðinni og þykir gott að finna að einhver stjórni þeim og vilja þá allt fyrir hann gera .
" Fyrir byrjendur og lengra komna Grunnámskeið í hundahlýðni veita afslátt af hundaleyfisgjöldum hjá flestum bæjarfélögum , en auk grunnámskeiðsins býður Gallerí Voff upp á framhaldsnámskeið , námskeið í sporaleit og einkatíma .
" Framhaldsnámskeiðin fara fram utan dyra og eru inntökuskilyrðin að hundurinn geti beðið liggjandi og gengið laus við hæl þótt aðrir hundar séu á reiki í kringum hann .
Þar gerum við flóknari hlýðniæfingar og notum hindranir og ýmis tæki , " segir Ásta Dóra .
" Einkatímarnir eru svo fyrir þá sem vilja vinna úr sérstökum vandamálum .
Sumir koma jafnvel með lista og síðan er tekið á því sem laga þarf og gerð vinnuáætlun til að þjálfa eftir .
" Ástu Dóru þykir gaman að segja frá því að fólk er í auknum mæli farið að taka á hegðunarvandamálum hjá hundunum sínum frekar en lóga vandræðahundum .
" Fólk er að endurmennta hundinn og er búið að átta sig á að með réttri þjálfun og vinnu má takast á við vandamálið .
" Vantar umferðarreglur " Það vantar að hundaeigendur komi sér upp samræmdum umferðarreglum , " segir Ásta Dóra .
" Svo margir virðast leyfa hundunum sínum að ráða ferðinni og draga sig áfram að öðrum hundum sem eru á göngutúr með eigendum sínum .
En hundar eiga að láta aðra hunda í friði nema eigandinn leyfi þeim það og þá aðeins þegar eigandi hins hundsins hefur líka gefið samþykki sitt .
Hundar kunna nefnilega ekki að taka skynsamlegar ákvarðanir og við fólkið verðum stundum að hafa vit fyrir þeim .
" www.hundaskoli.is 