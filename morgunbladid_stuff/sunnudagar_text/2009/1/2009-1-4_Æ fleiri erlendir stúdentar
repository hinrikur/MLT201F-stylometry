Eftir Maríu Ólafsdóttur maria@mbl.is Í gildi eru um 300 til 400 samningar við skóla víðs vegar um heiminn og árlega sendum við rúmlega 200 skiptistúdenta til annarra landa .
Einnig eru nú hér 800 erlendir stúdentar og þar af er helmingur skiptistúdentar sem koma á vegum samstarfssamninga við HÍ .
Alþjóðaskrifstofan hefur umsjón með Nordplus , menntaáætlun norrænu ráðherranefndarinnar , sem nær til allra skólastiga og fullorðinsfræðslu .
Þátttakendur í Nordplus eru Norðurlöndin auk Eystrasaltslandanna .
Einnig annast alþjóðaskrifstofan í samstarfi við Rannsóknarþjónustu HÍ og í samræmi við samning við menntamálaráðuneytið rekstur landsskrifstofu menntaáætlunar Evrópusambandsins .
Sú áætlun nær til allra skólastiga , meðal annars Erasmus , sem nær til háskólastigsins , auk fullorðinsfræðslu og starfsmenntunar .
Auk þess rekur Alþjóðaskrifstofan upplýsingastofu um nám erlendis sem er opin almenningi en þangað leita aðallega þeir sem huga að háskólanámi erlendis , " segir Karítas Kvaran , forstöðumaður Alþjóðaskrifstofu Háskóla Íslands .
Hægt að sækja til ótal landa Karítas segir að kennaraskipti milli landa fari vaxandi svo og starfsmannaskipti innan háskóla þar sem starfsmenn í stjórnsýslum háskólanna heimsæki erlenda háskóla til að læra af kollegum sínum .
Langflestir fari til Norðurlandanna í stúdentaskipti svo og Evrópulanda eins og Spánar , Þýskalands og Ítalíu .
Einnig sé töluvert um skiptinám til Bandaríkjanna og Kanada .
Á undanförnum tveimur árum , eftir að farið var að kenna kínversku við Háskóla Íslands og við hann stofnað Konfúsíusarsetur , kínverskt menningarsetur , hefur samstarf við kínverska háskóla einnig verið aukið .
Þannig fór rektor nýverið til Kína og gerði samning við tvo nýja skóla .
Sömu sögu er að segja um Japan en samstarf hefur aukist við japanska háskóla síðan japönskukennsla var tekin upp fyrir nokkrum árum og fara nú um 10 manns á ári til Japans .
Fleiri fjarlæga staði má nefna sem Alþjóðaskrifstofan hefur samninga við , til að mynda Ástralíu , Nýja-Sjáland og Suður-Ameríku .
Samþykkt námsáætlun " Til að geta sótt um skiptinám þurfa nemendur að hafa lokið í það minnsta einu námsári hér heima og semja námsáætlun sem deildin þeirra þarf að samþykkja til að hún teljist gild .
Við tökum síðan við umsókninni , en ef margir vilja fara og námspláss eru fá þurfum við að forgangsraða en oftast kemst fólk þangað sem það vill .
Við sjáum síðan um að koma umsóknunum áfram út og tökum einnig við umsóknum frá skiptinemum frá okkar samstarfsskólum .
Það segir sig sjálft að þeir sem eru í tungumálanámi fara mikið út en annars eru nemendurnir úr flestum námsgreinum .
Þó er vissulega misjafnt hversu mikið deildirnar hvetja nemendur til að stunda nám erlendis .
Sumt meistaranám er til dæmis þannig að það er kennt í litlum hópum þar sem ekki er hægt að bjóða mjög fjölbreytt úrval námskeiða og möguleikar á slíku því meiri í stórum skólum erlendis .
Í raun tökum við núorðið á móti miklu fleiri erlendum nemendum en við sendum en í upphafi var þetta á hinn veginn .
Þá komu færri þar sem tungumálið var mikil fyrirstaða en nú er í boði fjölbreytt úrval námskeiða á ensku sem hefur auðveldað þeim að koma , " segir Karítas .
Aldrei að vita um framhaldið Karítas segist enn ekki vita hvernig þetta ár verði með breyttum aðstæðum í þjóðfélaginu en skrifstofunni hafi borist heilmargar fyrirspurnir .
Framhaldið fari síðan eftir því hvernig fyrirgreiðsla hjá Lánasjóði íslenskra námsmanna verður og hversu háir styrkir frá Nordplus og Erasmus verða .
Um leið segir Karítas að það sé aldrei að vita nema áhuginn aukist þar sem margir sæki nú aftur í nám .
Vissulega mætti vera miklu meira um styrki fyrir nemendur , til dæmis þá sem fara til Bandaríkjanna , en í langflestum skólum þar hefur þó tekist að semja um niðurfellingu á skólagjöldum , svokallaða gagnkvæma niðurfellingu .
Annars þurfi nemendur að borga sitt uppihald sjálfir sem gæti orðið erfiðara í ár .
Bætt kunnátta í tungumálum Hjá skrifstofunni geta kennarar einnig sótt um styrki í Erasmus til að setja upp hraðnámskeið í samstarfi við erlenda samtarfsaðila .
Þá hafa grunn- og framhaldsskólar tekið þátt í fjölbreyttum samstarfsverkefnum við önnur lönd .
Landslagið heillaði " Mér fannst mjög spennandi að koma til Íslands þar sem ég er að læra umhverfislandafræði .
Umhverfi landsins , jarðfræði þess og fallegt landslagið heillaði mig , en það var einmitt eftir að hafa horft á heimildarmynd um hverfandi jökul á Íslandi sem ég ákvað að velja þetta nám , " segir Rachel Mathieu , skiptistúdent frá University of Montreal í Kanada .
Hún segir aðalmuninn á námi sínu hér og heima að einkunnagjöf sé gjörólík .
Í Montreal-háskólanum sé meira um regluleg próf og skýrslugerð en hérlendis virðist meira um slíkt við lok annar .
Þannig hafi hún aldrei áður farið í próf sem gilti heil 100 prósent áður en hún kom til Íslands .
