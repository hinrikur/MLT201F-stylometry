Eftir Svanhvíti Ljósbjörgu svanhvit@mbl.is Það getur verið erfitt að tileinka sér góða tækni til að fara yfir námsefni og margar leiðir til .
Ein af þeim er myndlestur eða Photo reading eins og það nefnist á frummálinu en Jóna Björg Sætran menntunarfræðingur hjá Námstækni ehf. hefur haldið nokkur slík námskeið hér á landi .
Jóna Björg segir að í hnotskurn hjálpi myndlestur fólki að ná góðri yfirsýn yfir textann á skammri stundu .
" Flestir sem koma til mín eru nemendur á háskólastigi eða fólk úr alls kyns fyrirtækjum .
Þetta fer þannig fram að á námskeiðunum kemur fólk með námsgögnin sín til að æfa sig .
Við leggjum til ákveðin námsgögn til að kenna aðferðirnar en fólk æfir sig á því efni sem það vinnur með dagsdaglega .
" Fljótari að lesa Jóna Björg talar um að eftir námskeið í myndlestri sé fólk bæði fljótara að lesa og efnið sitji frekar í langtímaminni en skammtímaminni .
" Fólk á líka mun auðveldara með að finna aðalatriðin og hvaða hluti af textanum skiptir máli .
Ef ég tek stóra kennslubók sem er skipt í fjóra hluta og hver hluti er fjórir kaflar sem dæmi .
Í stað þess að lesa einn kafla í einu les fólk allt að fimm kafla í einu .
Fyrst er öll bókin unnin í einu með myndlestri , síðan er hver kafli fyrir sig skoðaður .
Þegar búið er að grunnvinna bókina með myndlestraraðferðinni er auðveldara að fá tengingu á milli kaflanna .
Það er gott að vera búinn að innbyrða upplýsingar úr kafla sem er aftar en verið er að vinna með í það og það skiptið , segir Jóna Björg en tekur skýrt fram að þótt aðferðin heiti myndlestur þá er ekki beint verið að lesa myndirnar .
" Viðkomandi fer í slökun og myndles bókina án þess að sjá textann skýrt .
Þá er ekki verið að hugsa sérstaklega um myndirnar heldur er verið að vinna með textann í bókinni í gegnum ákveðið ferli .
Það er myndlestur .
Síðan er unnið með textann áfram í um hálftíma þar sem hluti af textanum er skoðaður skýrt .
Síðan er textinn settur til hliðar í einhvern tíma og þá fyrst er hann lesinn .
Þetta snýst um að grunnvinna textann á ákveðinn hátt áður en hann er lesinn .
Í þessari grunnvinnu er verið að notfæra sér undirmeðvitundina á ákveðinn hátt .
Það gerir það að verkum að þú ert bæði fljótari að lesa textann og eins áttu auðveldara með að skynja hvar aðalatriði textans er að finna .
" Mikilvægt að nota aðferðirnar Jóna Björg hefur verið með nokkur námskeið á ári og segir að þeim hafi verið mjög vel tekið .
" Ég legg mikla áherslu á að það sé nauðsynlegt fyrir fólk að nota þessar aðferðir strax á meðan á námskeiðinu stendur .
Þeir sem nota aðferðirnar strax og eru að nota þær á meðan á námskeiðinu stendur ná mjög góðum árangri .
Það er ekki nóg að vita um tæknina heldur þarf líka að nota hana .
Svipaðar aðferðir hafa verið notaðar í áratugi , bæði í hernaði og eins í trúarbrögðum þar sem fólk hefur þurft að bera skyn á mikið magn af texta og hefur ekki mátt skrifa mikið niður .
Það er verið að nýta færni heilans og verið að virkja bæði hægri og vinstri heila samhliða til að geta notfært sér myndlestur .
Myndlestur er þó ekki einungis fyrir fólk sem er í námi því margir nota lesturinn til að öðlast meiri orðaforða , bæði í íslenskum og erlendum fræðum .
" 